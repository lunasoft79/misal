{
	"data": [{
			"id": "1",
			"imagen": "Alatsinainy",
			"contenido": "<h3>Alatsinainy Fahaefatra tsotra Mandavan-taona</h3><h3>Taratasy ho an'ny Hebrio</h3><em>11,32-40.</em><p>Ary inona koa no holazaiko? Tsy ho ampy ny andro hilazako ny amin'i Jedeona, Baráka, Samsona, Jefte, Davida, Samoela, mbamin'ny mpaminany:<br />fa noho ny finoana koa izy ireo dia nandresy fanjakana maro, niasa ara-drariny, nahazo ny nampanantenaina, nanakombona ny vavan'ny liona,<br />namono ny herin'ny afo, afaka tamin'ny lelan'ny sabatra, nositranina tamin'ny aretina, nampiseho herim-po tamin'ny ady, nampandositra ny miaramilan'ny fahavalo;<br />nandraisan'ny vehivavy ny zanany maty voatsangana tamin'ny maty. Ny sasany nampijalina ho faty, nefa tsy nety nanao izay hahafahany, mba hahazoany fitsanganana amin'ny maty tsaratsara kokoa;<br />ny sasany niaritra fanesoana sy kapoka ary gadra mbamin'ny tranomaizina;<br />notoraham-bato izy, notsofana, nalaim-panahy, novonoina tamin'ny sabatra, nirenireny nitafy hoditr'ondry sy hoditr'osy, tsy nanana na inona na inona, nenjehina, nampahorina,<br />nefa tsy mendrika ho nitoerany akory izao tontolo izao, nirenireny tany an'efitra izy, sy tany an-tendrombohitra, ary tany an-johy mbamin'ny tany an-davatany.<br />Na dia nankalazaina noho ny finoana aza anefa izy rehetra ireo, dia tsy nisy nahazo ny nampanantenaina,<br />fa isika no namboaran'Andriamanitra zavatra tsaratsara kokoa, ka tsy tonga amin'ny fahatanterahana ireo raha tsy efa mby eo koa isika.</p><h3>Salamo</h3><em>31(30),20.21.22.23.24.</em><p>Akory ny haben'ny hatsaram-ponao, <br />izay tehirizinao ho an'ireo matahotra anao, <br />izay asehonao amin'ireo manao anao ho fialofany, <br />eo imason'ny zanak'olombelona!<br />Alofanao eo amin'ny aloky ny tavanao izy; <br />mba tsy ho tratry ny teti-dratsy ataon'ny olona izy; <br />mampiery azy ao an-dainao hianao, <br />mba tsy ho azon'ny lela mamely azy izy.<br />Isaorana anie Iaveh! fa nasehony miharihary ny famindram-pony tamiko, tamin'ny nametrahany ahy tao an-tanána mimanda.<br />Hoy aho tamin'ny fahatairako: Nariana lavitra ny fijerinao aho! Kanjo nihaino ny feon'ny fifonako hianao, nony nitaraina taminao aho.<br />Tiava ny Tompo hianareo <br />rehetra mazoto mivavaka aminy; <br />Miaro ny olona miraikitra aminy Iaveh, <br />fa faiziny mafy kosa ny mpiavonavona.</p><h3>Evanjely Masin'i Jesoa Kristy nosoratan'i Md. Marka</h3><em>5,1-20.</em><p>Nony tafita ny ranomasina izy ireo dia tonga tao amin'ny tanin'ny Geraseny;<br />ka vao niala tao an-tsambo kely izy, dia inty nisy lehilahy anankiray azon'ny fanahy maloto avy tany am-pasana nanatona azy.<br />Tany am-pasana izy io no nitoetra, ary tsy nisy olona nahatana azy am-patorana intsony na dia tamin'ny gadra aza,<br />fa matetika no nafatotra tamin'ny gadra sy tamin'ny rojo vy ny tongony aman-tánany, nefa nopotehiny ny rojo vy ary notapahiny ny gadrany, ka tsy nisy olona nahafolaka azy.<br />Ary mandrakariva dia any am-pasana sy any an-tendrombohitra any foana izy no mirenireny na andro na alina, sady minananana no mandrá-tena amin'ny vato.<br />Fa nony nahatazan-davitra an'i Jesoa izy dia nihazakazaka ka niankohoka teo anatrehany,<br />ary niantso tamin'ny feo mahery hoe: Moa mifaninona izaho sy hianao, ry Jesoa Zanak'Andriamanitra Avo indrindra? Mifona aminao amin'ny anaran'Andriamanitra re aho, aza dia mampijaly ahy,<br />satria Jesoa efa nanao taminy hoe: Mivoaha amin'ity lehilahy ity, ry fanahy maloto.<br />Ary nanontany azy izy nanao hoe: Iza no anaranao? Dia novaliany hoe: Lejiona no anarako, fa betsaka izahay.<br />Ary nifona dia nifona taminy izy mba tsy horoahiny hiala amin'izany tany izany.<br />Ary teo akaikin'ny tendrombohitra dia nisy kisoa betsaka, andiany iray, nihinana,<br />ka nangataka taminy ireo demony nanao hoe: Alefaso izahay ho any amin'ny kisoa mba hiditra ao aminy.<br />Dia nekeny. Ka nivoaka ny fanahy maloto, dia niditra tao anatin'ny kisoa, ary rifatra nivarina teny amin'ny hantsana ho any amin'ny ranomasina ny kisoa andiany iray, tokony ho roa arivo, ka maty tao tamin'ny ranomasina.<br />Dia nandositra ny mpiandry azy ka nilaza izany tany an-tanána sy teny an-tsaha; ary nivoaka ny olona hizaha izany zavatra izany.<br />Nankany amin'i Jesoa izy ireo, ary nahita an'ilay azon'ny demony (izay nisy lejiona) nipetraka sy nitafy lamba ary nanan-tsaina, ka raiki-tahotra terý.<br />Nony nolazain'izay nahita tamin'izy ireo izay nahazo ilay azon'ny demony sy ny kisoa,<br />dia nihanta tamin'i Jesoa izy ireo, mba hiala amin'ny taniny.<br />nony niakatra teo an-tsambo kely izy, dia niangavy taminy ilay azon'ny demony mba hanaraka azy;<br />fa tsy navelany izy, fa hoy izy taminy: Andeha ihany mody any an-tranonao any amin'ny havanao ka lazao aminy izay zava-dehibe nataon'ny Tompo taminao sy ny namindrány fo taminao.<br />Dia lasa izy ka nampiely tany Dekapaoly ny zavatra rehetra nataon'i Jesoa taminy, ary gaga ny olona rehetra.</p>"
		},
		{
			"id": "2",
			"imagen": "Talata",
			"contenido": "<h3>Fankalazana Ny Nanolorana ny Tompo</h3><h3>Bokin'i Malakia</h3><em>3,1-4.</em><p>Indro aho, haniraka ny irako; ka izy no hanamboatra ny lálana eo alohako; dia ho tonga tampoka ao an-tempoliny ny Tompo tadiavinareo, ilay anjelin'ny fanekena irinareo. Indro avy izy, hoy Iavehn'ny tafika.<br />Iza no hahatanty ny andro hihaviany, ary zovy no hahajoro, raha miseho izy? Fa ho tahaka ny afon'ny mpandrendrika izy sy ho sahala amin'ny potasin'ny mpanery lopòtra.<br />Hipetraka mandrendrika sy manadio ny volafotsy izy; hanadio ny taranak'i Levì izy, ka hanadio azy toy ny volamena sy ny volafotsy, ka dia ho mpanompo izy ho an'ny Tompo, hanolotra fanatitra ara-drariny aminy;<br />ary hankasitrahan'ny Tompo toy ny tamin'ny andro taloha, toy ny tamin'ny taona fahiny, ny fanatitr'i Jodá sy Jerosalema.</p><h3>Salamo</h3><em>24(23),7.8.9.10.</em><p>Asandrato ny tataonareo, ry vavahady; misandrata hianareo, ry varavarana fahagola, hidiran'ny Mpanjakan'ny voninahitra.<br />Iza moa izany Mpanjakan'ny voninahitra izany? Iaveh mahery sy mahefa, Iaveh mahery an'ady.<br />Asandrato ny tataonareo, ry vavahady; misandrata hianareo, ry varavarana fahagola hidiran'ny Mpanjakan'ny voninahitra!<br />Iza moa izany Mpanjakan'ny voninahitra izany? Iavehn'ny tafika, izy no Mpanjakan'ny voninahitra! - Selá.</p><h3>Evanjely Masin'i Jesoa Kristy nosoratan'i Md. Lioka</h3><em>2,22-40.</em><p>Ary rahefa tapitra ny andro fidiovany araka ny lalán'i Moizy, dia nentiny ho any Jerosalema izy mba hatolotra amin'ny Tompo,<br />araka ny voasoratra ao amin'ny Lalán'ny Tompo hoe: Ny lahy voalohan-teraka rehetra dia hatao hoe masina ho an'ny Tompo,<br />ary mba hanatitra fanatitra domohina roa, na zana-boromailala roa, araka ny voalaza ao amin'ny Lalán'ny Tompo.<br />Ary indro, nisy lehilahy atao hoe Simeona tao Jerosalema; ary marina sady mpivavaka tsara izany lehilahy izany ka niandry ny fanalana alahelo an'Israely, ary tao aminy ny Fanahy Masina,<br />sady efa nanambaran'ny Fanahy Masina izy fa tsy hahita fahafatesana mandra-pahitany ny Kristin'ny Tompo.<br />Dia nentin'ny Fanahy Masina izy hankao amin'ny tempoly, ka nony nitondra an'i Jesoa zazakely ny rainy aman-dreniny hanao araka ny voadidin'ny Lalána ny aminy,<br />dia nitrotro azy izy ka nisaotra an'Andriamanitra nanao hoe:<br />Ankehitriny, ry Tompo, vao alefanao am-piadanana araka ny teninao ny mpanomponao,<br />fa ny masoko nahita ny famonjena avy aminao,<br />izay namboarinao teo anatrehan'ny firenena rehetra,<br />dia fahazavana hanilo ny jentily sady voninahitr'Israely olonao.<br />Dia gaga ny ray aman-drenin'ny Zaza noho ny zavatra nolazaina ny aminy.<br />Ary nitso-drano azy ireo Simeona, ka nilaza tamin'i Maria renin'ny Zaza hoe: Indro, ity Zaza ity no voatendry ho fandavoana sy ho fananganana ny maro amin'Israely ary ho famantarana hotoerina,<br />-ary ny fanahinao aza hotanterahin-tsabatra - mba hiseho ny hevitry ny fo maro.<br />Ary nisy koa mpaminanivavy anankiray, dia Ana, zanak'i Fanoela fokon'i Asera; efa antitra dia antitra izy, dia fito taona no nanambadiany taorian'ny nahavirjiny azy,<br />ary efa mpitondratena tokony ho efatra amby valopolo taona, sady tsy niala tao amin'ny tempoly, fa nanompo an'Andriamanitra andro aman'alina tamin'ny fifadian-kanina sy fivavahana.<br />Tonga koa izy tamin'izany fotoana izany, ka nidera an'Andriamanitra, ary nilazalaza ny Zaza tamin'izay rehetra niandry ny fanavotana an'i Jerosalema.<br />Ary nony tanterak'izy ireo ny zavatra rehetra araka ny Lalán'ny Tompo, dia nody tany Galilea tao Nazareta tanánany izy.<br />Ary nitombo sy nihatanjaka ny Zaza sady feno fahendrena, ary tao aminy ny fahasoavan'Andriamanitra.</p>"
		},
		{
			"id": "3",
			"imagen": "Alarobia",
			"contenido": "<h3>Alarobia Fahaefatra tsotra Mandavan-taona</h3><h3>Taratasy ho an'ny Hebrio</h3><em>12,4-7.11-15.</em><p>Hianareo tsy mbola niady nanohitra ny ota hatramin'ny fahalatsahan'ny ranareo,<br />ary efa hadinonareo ny fananarana milaza aminareo toy ny amin'ny zanaka hoe: Anaka, aza mba ketraka amin'ny fananarany anao;<br />fa izay tian'ny Tompo no faiziny, ary izay rehetra raisiny ho zanaka no kapohiny.<br />Fampianarana ho anareo ny fikapohany; fa toy ny zanaka no itondran'Andriamanitra anareo, ka iza no zanaka tsy faizin'ny rainy?<br />Marina fa mampahory amin'ny andro anaovana azy ny famaizana rehetra, fa tsy mba mahafaly; nefa any aoriana kosa, dia hahavokatra fahamarinana amam-piadanana ho an'izay nandray azy izy.<br />Koa henjano ny tánana miraviravy sy ny lohalika miketraka;<br />ary ahitsio ny dian'ny tongotrareo, mba tsy hibirioka ny mandringa, fa hijoro mahitsy tsara.<br />Mitadiava fihavanana amin'ny olona rehetra, ary mikatsaha fahamasinana, fa izay tsy manana azy dia tsy mba hahita ny Tompo.<br />Tandremo fandrao misy manary ny fahasoavan'Andriamanitra; aza avela hisy faka mangidy maniry, sao manakorontana sy mandoto ny maro.</p><h3>Salamo</h3><em>103(102),1-2.13-14.17-18a.</em><p>Nataon'i Davida. Misaora an'ny Tompo, ry fanahiko, ary misaora ny anarany masina, ry ato anatiko rehetra!<br />Misaora an'ny Tompo, ry fanahiko, ary aza manadino ny soa betsaka avy aminy.<br />Sahala amin'ny fangoraky ny ray ny zanany, <br />no fangorak'Iaveh an'izay matahotra azy.<br />Satria fantany izay iforonantsika, tsaroany fa vovoka ihany isika.<br />Fa maharitra mandrakizay kosa ny hatsaram-pon'ny Tompo ho an'izay matahotra azy, sy ny fahamarinany amin'ny taranaky ny zanak'izy ireo,<br />dia amin'izay mitandrina ny fanekeny, sady mahatsiaro ny didiny mba hitandremany azy.</p><h3>Evanjely Masin'i Jesoa Kristy nosoratan'i Md. Marka</h3><em>6,1-6.</em><p>Nony niala teo izy dia nankany amin'ny tany nahabe azy, ary nanaraka azy ny mpianany.<br />Ary rahefa sabata ny andro, dia nampianatra tao amin'ny sinagoga izy, ka be tamin'izay nihaino azy no gaga tamin'ny fampianarany sy nanao hoe: Taiza no nahazahoan'izy io izany rehetra izany? Fahendrena manao ahoana izao nomena azy izao, ary ahoana no ahefan'ny tánany izany asa lehibe izany?<br />Moa tsy io va ilay mpandrafitra, zanak'i Maria, rahalahin'i Jakoba sy Josefa ary Joda sy Simona? Moa tsy atý amintsika va ny anabaviny? Dia tafintohina taminy izy ireo.<br />Fa hoy Jesoa taminy: Tsy misy mpaminany tsy enin-kaja afa-tsy amin'ny taniny sy amin'ny fianakaviany ary amin'ny havany ihany.<br />Ary tsy nahazo nanao fahagagana akory izy teo, fa marary vitsivitsy monja no nositraniny tamin'ny fametrahan-tánana,<br />ary gaga izy noho ny tsy finoan'ireo. Dia nitety ny vohitra manodidina sy nampianatra izy.</p>"
		},
		{
			"id": "4",
			"imagen": "Alakamisy",
			"contenido": "<h3>Alakamisy Fahaefatra tsotra Mandavan-taona</h3><h3>Taratasy ho an'ny Hebrio</h3><em>12,18-19.21-24.</em><p>Hianareo tsy mba nanatona zavatra azo tsapaina sy mirehitra afo, sy izay rahona sy aizim-be sy kotro-baratra,<br />ary feon-trompetra sy feo niteny mafy tsy tantin'ireo nandre, ka nangataka tsy handre izany intsony izy ireo;<br />Loza loatra no niseho tamin'izay, ka Moizy avy no vaky hoe: Tsiravina sy rano an-dravina aho!<br />Fa ny nohatoninareo, dia ny tendrombohitr'i Siona tanánan'Andriamanitra velona, izay Jerosalema any an-danitra, sy ny fivorian'ny anjely alinalina,<br />ny fiangonan'ny zokinareo izay voasoratra any an-danitra, ny Mpitsara izay Andriamanitry ny olon-drehetra, ny fanahin'ny olo-marina efa amin'ny fanaperana,<br />sy Jesoa mpanalalana amin'ny fanekena vaovao, ary ny ran'ny famafazana izay miteny tsaratsara kokoa noho ny an'i Abela.</p><h3>Salamo</h3><em>48(47),2-3a.3b-4.9.10-11.</em><p>Lehibe Iaveh, izy no alehan'ny fiderana rehetra, ao an-tanánan'Andriamanitsika, amin'ny tendrombohitra masina.<br />Mitsangana mahafinaritra, fifalian'ny tany rehetra, ny tendrombohitra Siona, eo amin'ny fara-vazan-tany avaratra, ny tanánan'ny Mpanjaka lehibe.<br />Mitsangana mahafinaritra, fifalian'ny tany rehetra, ny tendrombohitra Siona, eo amin'ny fara-vazan-tany avaratra, ny tanánan'ny Mpanjaka lehibe.<br />Ao an-dapany, Andriamanitra, niseho ho fiarovana.<br />Izay efa renay tamin'ny hafa dia ny masonay no nahita, tao an-tanánan'ny Tompon'ny tafika, tanánan'ny Andriamanitsika. Hamafisin'Andriamanitra mandrakizay izy. - Selá.<br />Andriamanitro, mahatsiahy ny tantaran'ny hatsaram-ponao izahay, ao anatin'ny tempolinao.<br />Tahaka ny anaranao, ry Andriamanitra, toy izany koa ny fiderana anao tonga hatrany am-para-vazan-tany. Feno fahamarinana ny tánanao ankavanana.</p><h3>Evanjely Masin'i Jesoa Kristy nosoratan'i Md. Marka</h3><em>6,7-13.</em><p>Ary niantso ny roa ambin'ny folo lahy hankeo aminy izy, ka naniraka azy tsiroaroa, sy nanome fahefana azy handroaka ny fanahy maloto.<br />Ary norarany tsy hitondra na inona na inona eny an-dálana izy ireo na kitapo, na mofo, na farantsa kely varahina amin'ny fehin-kibony, afa-tsy tehina ihany,<br />fa ny tongotra no asiana kapa, ary tsy mitondra akanjo roa.<br />Ary hoy koa izy taminy: Na aiza na aiza halehanareo, dia mitoera amin'izay trano hidiranareo ambara-pialanareo.<br />Ary raha misy tsy mampiantrano na tsy mihaino anareo, dia mialá ao ka ahintsano ny vovoka amin'ny tongotrareo ho fiampangana azy.<br />Dia nandeha izy ireo ka nitory tamin'ny olona fa tsy maintsy mibebaka izy,<br />sy nandroaka demony maro, ary nanosotra diloilo ny marary betsaka sy nanasitrana azy.</p>"
		},
		{
			"id": "5",
			"imagen": "Zoma",
			"contenido": "<h3>Zoma Fahaefatra tsotra Mandavan-taona</h3><h3>Taratasy ho an'ny Hebrio</h3><em>13,1-8.</em><p>Mahareta amin'ny fitiavana ny rahalahy.<br />Ary aza manadino ny fandraisam-bahiny, fa ny sasany nanaraka izany dia efa nisy nampiantrano anjely, nefa tsy nahalala azy.<br />Tsarovy izay mifatotra, aoka ho toy ny miara-mifatotra aminy hianareo; ary izay ampahorina koa, fa mbola ao anatin'ny nofo koa hianareo.<br />Aoka hanan-kaja amin'ny olona rehetra ny fanambadiana, ary aoka tsy ho voaloto ny fandrian'ny mpivady, fa hohelohin'Andriamanitra ny mpijangajanga sy ny mpaka vadin'olona.<br />Aza mba mitondra tena amim-pahidiana; mionòna amin'izay anananareo, fa tenin'Andriamanitra no nilaza hoe: Tsy handao anao aho, na hahafoy anao akory;<br />ka sahintsika ny manao amim-pahatokiana hoe: Andriamanitra no vonjiko, ka tsy hatahotra na inona na inona aho; inona no azon'ny olona atao amiko?<br />Tsarovy ny mpitondra anareo, izay nitory ny tenin'Andriamanitra taminareo; diniho ny niafaran'ny fiainany, ka alao tahaka ny finoany;<br />Jesoa-Kristy dia tsy miova omaly sy anio ary mandrakizay.</p><h3>Salamo</h3><em>27(26),1.3.5.8b-9abc.</em><p>Iaveh no fahazavako amam-pamonjena ahy; ka iza no hatahorako? <br />Iaveh no mandan'ny aiko, ka zovy no hangovitako?<br />Na dia tafika iray aza no tamy hitoby hiady amiko, tsy hatahotra ny foko; na dia rafitra aza ny ady mamely ahy, dia hatoky ihany aho.<br />Fa hoalofany ao amin'ny fonenany aho amin'ny andron'ny fahoriana; hanafina ahy amin'ny fiafenana ao an-dainy izy, hampitoetra ahy eo ambony vatolampy izy.<br />Tadiavonareo ny tavako; mitady ny tavanao aho, ry Tompo.<br />Aza afeninao amiko ny tavanao;<br />aza roahina an-katezerana ny mpanomponao;<br />hianao no famonjena ahy, ka aza mahafoy ahy</p><h3>Evanjely Masin'i Jesoa Kristy nosoratan'i Md. Marka</h3><em>6,14-29.</em><p>Nahare ny lazan'i Jesoa Heroda mpanjaka, fa efa nihamalaza ny anarany. Ary hoy ny sasany: Joany Batista nitsangana tamin'ny maty izay, ka izany no iasan'ireo hery mahagaga aminy;<br />fa ny sasany kosa nanao hoe: Elia izay; ary ny hafa indray dia hoe: Mpaminany izay, dia toy ny iray amin'ny mpaminany.<br />Ary nony nandre izany Heroda dia nanao hoe: Joany izay e, dia ilay notapahiko ny lohany, fa efa nitsangana tamin'ny maty izy.<br />Fa Heroda io ihany no naniraka hisambotra sy hamatotra an'i Joany tany an-tranomaizina, noho ny amin'i Herodiada vadin'i Filipo rahalahiny izay nalainy ho vady.<br />Satria Joany nanao taminy hoe; Tsy mahazo manam-bady ny vadin-drahalahinao hianao.<br />Koa tonga halan'i Herodiada izy sy niriny ho faty aza, saingy tsy azony natao izany<br />noho ny tahotr'i Heroda an'i Joany, izay hitany fa lehilahy marina sy masina, ka narovany sady narahiny hevitra tamin'ny zavatra maro, sy nohenoiny tamin-kafaliana.<br />Ary tonga ny andro tsara, dia ilay fitsingerenan'ny taona nahaterahan'i Heroda ka nanaovany fanasana ho an'ny manamboninahiny sy ny tompon'arivo ary ny loholona tany Galilea.<br />Fa niditra nandihy tao an-trano fanasana ny zanakavavin'i Herodiada ka nahafaly an'i Heroda sy izay niara-nihinana taminy; dia hoy ny mpanjaka tamin-drazazavavy: Angataho amiko izay tianao, fa homeko anao,<br />sady nampiany tamim-pianianana hoe: Na inona na inona hangatahinao amiko dia homeko anao, na dia ny antsasaky ny fanjakako aza.<br />Dia nivoaka razazavavy ka nanontany an-dreniny hoe: Inona no angatahiko? Ary hoy reniny: Ny lohan'i Joany Batista.<br />Dia nidodododo faingana nankao amin'ny mpanjaka izy, ka nangataka hoe: Tiako raha homenao ahy an-dovia izao ankehitriny izao ny lohan'i Joany Batista.<br />Nalahelo ny mpanjaka, kanefa noho ny fianianany sy noho ireo olona niara-nihinana taminy dia tsy sahy nandá an-drazazavavy izy,<br />fa nirahiny faingana ny mpiambina anankiray nasainy hitondra ny lohan'i Joany amin'ny lovia. Dia nandeha nanapaka ny lohan'i Joany tao an-tranomaizina ilay mpiambina,<br />ka nitondra azy tamin'ny lovia, ary nomeny an-drazazavavy dia nomen-drazazavavy an-dreniny kosa.<br />Nony nandre izany ny mpianany, dia tonga naka ny fatiny ka nandevina azy.</p>"
		},
		{
			"id": "6",
			"imagen": "Asabotsy",
			"contenido": "<h3>Asabotsy Fahaefatra tsotra Mandavan-taona</h3><h3>Taratasy ho an'ny Hebrio</h3><em>13,15-17.20-21.</em><p>Koa aoka áry isika hanolotra fanati-piderana ho an'Andriamanitra amin'ny alalany mandrakariva; izany hoe, ny vokatry ny molotra mankalaza azy.<br />Ary aza manadino ny fanaovan-tsoa sy ny fiantrana, fa ny fanatitra toy ireny no ankasitrahan'Andriamanitra.<br />Maneke ny lehibenareo, ary ankatoavy ny teniny, fa miambina ny fanahinareo toy ny olona mbola hampamoahina izy ireo, - mba ho an-kafaliana no hanaovany an'izany, fa tsy ho amin'alahelo, fa tsy mahasoa anareo izany.<br />Ary enga anie ka ny Andriamanitry ny fiadanana, izay nanatsoaka tamin'ny fahafatesana an'ilay Mpiandry ondry lehibe noho ny ran'ny fanekena mandrakizay, dia Jesoa Tompontsika,<br />no hanomana anareo amin'ny asa soa rehetra, mba hanatanterahanareo ny sitra-pony, amin'ny fanaovanareo ao anatinareo izay tsara eo imasony, amin'ny alalan'i Jesoa-Kristy: ho azy anie ny voninahitra mandrakizay mandrakizay. Amena.</p><h3>Salamo</h3><em>23(22),1-3a.3b-4.5.6.</em><p>Iaveh no mpiandry ahy, <br />tsy hanan-java-mahory aho.<br />Mampijanona ahy eo amin'ny vilona maitso izy, <br />mitondra ahy ho eo amoron-drano mampangatsiatsiaka;<br />mamelombelona ny fanahiko.<br />Mitarika ahy amin'ny lala-mahitsy; noho ny anarany.<br />Na mandeha mamaky ny lohasaha aloky ny fahafatesana aza aho, <br />tsy misy loza atahorako fa hianao no eo amiko; <br />ny tsora-kazo aman-tehinao no mahafa-tahotra ahy.<br />Mamelatra latabatra eo anoloako, eo imason'ny fahavaloko hianao, <br />manosotra diloilo ny lohako hianao, feno mitafotafo ny kapoakako.<br />Eny fahasambarana amam-pahasoavana no homba ahy, <br />amin'ny andro rehetra hiainako; <br />dia hitoetra ao an-tranon'ny Tompo aho, <br />mandritra ny andro lava.</p><h3>Evanjely Masin'i Jesoa Kristy nosoratan'i Md. Marka</h3><em>6,30-34.</em><p>Nony niverina teo amin'i Jesoa ny Apostoly, dia nilaza taminy ny zavatra rehetra nataony sy nampianariny.<br />Ary hoy izy taminy: Avia hianareo, ndeha mitokana any amin'ny tany mangingina, ka mialá sasatra kely; fa maro ny olona nifamoivoy ka tsy nisy hihinanany akory.<br />Dia niara-niondrana an-tsambo kely izy ireo ka lasa nitokana any amin'ny tany mangingina.<br />Fa hitan'ny olona ny nandehanany ary maro no nahalala ny halehany, ka nidodododo nandeha an-tongotra avy amin'ny tanána rehetra, sy tonga tany talohany.<br />Ary nony nivoaka avy tao an-tsambo Jesoa dia nahita ireto vahoaka betsaka ka nangoraka azy, satria tahaka ny ondry tsy manam-piandry izy ireo, dia nampianatra azy zavatra maro izy.</p>"
		},
		{
			"id": "7",
			"imagen": "Alahady",
			"contenido": "<h3>Alahady Fahadimy tsotra Mandavan-taona</h3><h3>Bokin'i Joba</h3><em>7,1-4.6-7.</em><p>Andro fanompoana, ny fiainan'ny olombelona eto an-tany, ary toy ny an'ny mpikarama ny androny.<br />Toy ny mpanompo maniry alokaloka, toy ny mpikarama miandry ny karamany,<br />mova tsy izany aho nanana izay anjara volana mampahory, sy nanana izay anjara alina mampijaly.<br />Fa nony handry aho manao hoe: Rahoviana aho no hifoha? Rahoviana ny alina no ho tapitra? dia mandry an-driran'antsy foana eo aho, mandra-pahazavan'ny andro.<br />Mihelina faingana toy ny famahanan-tenona ny androko, dia lany: tsy misy fanantenana intsony!<br />Andriamanitra o, tsarovy fa fofona kely foana ny aiko? ka tsy hahita fiadanana intsony ny masoko.</p><h3>Salamo</h3><em>147(146),1-2.3-4.5-6.</em><p>Aleloia! Miderá an'ny Tompo, fa tsara ny mankalaza ny Andriamanitsika, fa mamy sy mendrika ny midera azy.<br />Manangana an'i Jerosalema indray Iaveh, angoniny ireo tafaely avy tamin'Israely.<br />Sitraniny ireo torotoro fo, ary feheziny ny ferin'izy ireo.<br />Manisa ny isan'ny kintana izy, ary tononiny samy amin'ny anarany avy izy rehetra.<br />Lehibe ny Tompontsika ary tsy misy fetra ny heriny; sady tsy manam-petra ny fahalalany.<br />Manati-bonjy ho an'ny manetry tena Iaveh, fa manetry ny ratsy fanahy amin'ny tany kosa.</p><h3>Taratasy Voalohan'i Md. Paoly Ho An'ny Korintiana</h3><em>9,16-19.22-23.</em><p>Raha mitory ny Evanjely aho, dia tsy mba izany no voninahitro, fa adidy tsy maintsy efaiko izany, ka loza ho ahy raha tsy mitory ny Evanjely aho.<br />Raha safidim-poko fotsiny no anaovako izany, dia hoe mendri-baly aho; fa didy no anaovako azy, ka dia adidy napetraka hiandraiketako izany.<br />Inona áry no valisoa azoko? Izao ihany: mitory ny Evanjely aho, ary mitory azy maimaim-poana, fa tsy mampiasa ny fahefana ananako avy amin'ny Evanjely.<br />Eny, na dia olona afaka aza aho, ka tsy mpanompon'iza n'iza akory, dia nilatsaka ho mpanompon'ny olona rehetra kosa, mba hahazoako olona maromaro kokoa.<br />tamin'ny malemy aho, dia hoatra ny malemy, mba hahazoako ny malemy. Eny, tonga toa azy rehetra tamin'ny olona rehetra aho, mba hamonjeko azy rehetra.<br />Ary noho ny Evanjely no nanaovako izany rehetra izany, mba hananako anjara aminy.</p><h3>Evanjely Masin'i Jesoa Kristy nosoratan'i Md. Marka</h3><em>1,29-39.</em><p>Raha vao nivoaka avy tao amin'ny sinagoga izy ireo, dia nankany an-tranon'i Simona sy Andre izy sy Jakoba ary Joany.<br />Ary ny rafozam-bavin'i Simona nandry teo am-pandriana fa nanavy, ka noresahin'izy ireo taminy niaraka tamin'izay.<br />Dia nanatona nandray ny tánany Jesoa sy nanarina azy, dia afaka ny tazony ka nanompo azy izy.<br />Nony hariva efa maty masoandro, dia nentina teo aminy ny marary rehetra sy ny azon'ny demony,<br />ary ny tao an-tanána rehetra nitangorona teo am-baravarana avokoa.<br />Dia nanasitrana olona maro nararin'ny aretina samihafa izy, sady nandroaka demony maro, fa tsy navelany hiteny ny demony, satria nahafantatra azy.<br />Nony ampitso nifoha maraina alina koa izy, dia nivoaka nankany amin'ny tany mangingina, ka nivavaka tany.<br />Dia lasa nitady azy Simona sy ny namany,<br />ka nony nahita azy dia nilaza taminy hoe: Tadiavin'ny olona rehetra hianao.<br />Fa izao no navaliny: Andeha isika hankany amin'ny tanána akaiky, mba hitoriako any koa; fa izany no nivoahako.<br />Dia lasa izy nitory tamin'ny sinagogan'ny olona sy eran'i Galilea rehetra, sady nandroaka ny demony.</p>"
		},
		{
			"id": "8",
			"imagen": "Alatsinainy",
			"contenido": "<h3>Alatsinainy Fahadimy tsotra Mandavan-taona</h3><h3>Bokin'ny Jenezy</h3><em>1,1-19.</em><p>Tamin'ny voalohany Andriamanitra nahary ny lanitra sy ny tany.<br />Tsy nisy endrika sady foana ny tany; ny aizina nanarona ny hantsana ary ny fanahin'Andriamanitra nisonenika tambonin'ny rano.<br />Hoy Andriamanitra: Misia ny mazava. Dia nisy ny mazava.<br />Ary hitan'Andriamanitra fa tsara ny mazava. Nosarahin'Andriamanitra ny mazava sy ny aizina.<br />Ka ny mazava nataony hoe andro. Ary maizina kosa alina. Dia nisy hariva, ary nisy maraina. Izay no andro voalohany.<br />Hoy Andriamanitra: Misia habakabaka eo anelanelan'ny rano, ary aoka izy hampisaraka ny rano amin'ny rano.<br />Dia nataon'Andriamanitra ny habakabaka, ka ny rano ambonin'ny habakabaka dia nosarahiny tamin'ny rano ambanin'ny habakabaka, dia tanteraka izany.<br />Nataon'Andriamanitra hoe lanitra, ny habakabaka. Ary nisy hariva sy nisy maraina. Izay no andro faharoa.<br />Hoy Andriamanitra: Aoka hiangona amin'ny fitoerana iray ny rano eo ambanin'ny lanitra, ka aoka hiseho ny maina. Dia tanteraka izany.<br />Nataon'Andriamanitra hoe tany, ny maina; ary nataony hoe, ranomasina, ny rano tafangona, ary hitan'Andriamanitra fa tsara izany.<br />Dia hoy Andriamanitra: Aoka ny tany haniry ahitra maitso sy anana mamoa ary hazo mamoa, samy mamoa misy ny voany ao aminy, araka ny karazany avy, eny ambonin'ny tany. Dia tanteraka izany.<br />Ary ny tany naniry ahitra maitso sy anana mamoa samy araka ny karazany avy, ary hazo mamoa misy ny voany ao aminy, samy araka ny karazany avy. Ary hitan'Andriamanitra fa tsara izany.<br />Dia nisy hariva ary nisy maraina; izay no andro fahatelo.<br />Hoy Andriamanitra: Misia fanazavana eo amin'ny habakabaky ny lanitra, mba hampisaraka ny andro sy ny alina; ary aoka izy ho famantarana, ka hanamarika ny fotoana, ny andro, ny taona;<br />ary aoka ho fanazavana eny amin'ny habakabaky ny lanitra hanazava ny tany. Dia tanteraka izany.<br />Nanao ny fanazavana roa lehibe Andriamanitra; ny lehibebe kokoa hitarika ny andro, ny kelikely kokoa hitarika ny alina, ary nanao ny kintana koa.<br />Napetrak'Andriamanitra eo amin'ny habakabaky ny lanitra ireo hanazava ny tany,<br />hitarika ny andro sy ny alina, hampisaraka ny mazava sy ny maizina; ary hitan'Andriamanitra fa tsara izany.<br />Dia nisy hariva ary nisy maraina; izay no andro fahefatra.</p><h3>Salamo</h3><em>104(103),1-2a.5-6.10.12.24.35c.</em><p>Misaora an'ny Tompo, ry fanahiko! Iaveh Andriamanitra ô, lehibe tsy manampetra hianao! Mitafy fiandrianana amam-pamirapiratana hianao!<br />Mihodidina amin'ny fahazavana toy ny amin'ny lamba izy, mamelatra ny lanitra toy ny lay.<br />Manorina ny tany eo amin'ny fanorenany izy, ka tsy mihetsiketsika mandrakizay io.<br />Nahodidinao azy, toy ny lamba, ny rano lalina, ka saron'ny rano ny tendrombohitra.<br />Mandefa loharano amin'ny lohasaha izy dia mandeha eny anelanelan'ny tendrombohitra ireny;<br />Mitoetra eny amorony eny ny voromanidina; sady mampanakoako ny feony, eny amin'ny ravinkazo izy ireo.<br />Akory ity hamaroan'ny asanao, ry Iaveh: nataonao tamim-pahendrena izy rehetra. Henika ny harenao ny tany.<br />Ho fongotra eto an-tany anie ny mpanota, ary tsy hisy intsony ny ratsy fanahy! Misaora an'ny Tompo, ry fanahiko. Alleloia!</p><h3>Evanjely Masin'i Jesoa Kristy nosoratan'i Md. Marka</h3><em>6,53-56.</em><p>Nony tafita izy ireo, dia nitody tao Genezareta ka niantsona teo.<br />Ary rahefa niala tao an-tsambo kely izy ireo, dia nahalala an'i Jesoa niaraka tamin'izay ny olona,<br />ka lasa nitety ny manodidina, ary rafitra nitatitra ny marary tamin'ny fandriana ho any amin'izay reny fa misy azy.<br />Na taiza na taiza nalehany, na tamin'ny vohitra, na tany an-tanána, na tany an-tsaha, dia napetraky ny olona teo an-kianja ny marary, sady niangavy taminy mba havelany hanendry na dia ny sahondran'akanjony ihany aza, ka izay rehetra nanendry azy dia sitrana.</p>"
		},
		{
			"id": "9",
			"imagen": "Talata",
			"contenido": "<h3>Talata Fahadimy tsotra Mandavan-taona</h3><h3>Bokin'ny Jenezy</h3><em>1,20-31.2,1-4a.</em><p>Hoy Andriamanitra: Aoka ny rano ho be zava-manana aina mihelotrelotra; ary aoka ny vorona hanidina ambonin'ny tany, eny amin'ny habakabaky ny lanitra.<br />Dia noharin'Andriamanitra ny biby vaventy anaty rano, sy ny zava-manana aina mihetsiketsika rehetra, mihelotrelotra anatin'ny rano, samy araka ny karazany avy, mbamin'ny voro-manidina manana elatra rehetra araka ny karazany avy. Ary hitan'Andriamanitra fa tsara izany.<br />Dia nitsodrano an'ireo Andriamanitra nanao hoe: Miteraha maro sy mitomboa ary mamenoa ny ranomasina; ary aoka ny vorona hihamaro eo ambonin'ny tany.<br />Dia nisy hariva ary nisy maraina; izay no andro fahadimy.<br />Hoy Andriamanitra: Aoka ny tany hamoaka zava-manana aina, araka ny karazany avy, dia ny biby fiompy, ny biby mikisaka sy ny bibin'ny tany, araka ny karazany avy. Dia tanteraka izany.<br />Nataon'Andriamanitra ny bibin'ny tany, araka ny karazany avy, sy ny biby fiompy araka ny karazany avy, mbamin'izay rehetra mikisaka amin'ny tany, araka ny karazany avy. Ary hitan'Andriamanitra fa tsara izany.<br />Rehefa izany dia hoy Andriamanitra: Andeha isika hanao olona mitovy endrika amintsika, mifanahaka amintsika, ka aoka hanjakany avokoa ny hazandrano ao amin'ny ranomasina, ny voro-manidina eny amin'ny habakabaka, ny biby fiompy sy ny tany rehetra, ary ny biby mandady mikisaka amin'ny tany.<br />Ary Andriamanitra nahary ny olona mitovy endrika aminy; mitovy endrika amin'Andriamanitra no nahariany azy, ary nataony lahy sy vavy izy ireo.<br />Dia nitso-drano azy ireo Andriamanitra ka nanao taminy hoe: miteraha maro, mitomboa, mamenoa ny tany, ka mizaká azy; ary anjakao ny hazan-drano ao amin'ny ranomasina, ny voro-manidina mbamin'ny biby rehetra mihetsiketsika ambonin'ny tany.<br />Ary hoy Andriamanitra: Indro omeko anareo ny anana mamoa rehetra eo ambonin'ny tany, mbamin'ny hazo rehetra misy voankazo manana ny voany ao aminy; izany no atao fihinanareo.<br />Fa ho an'ny bibin'ny tany mbamin'ny voro-manidina sy izay rehetra mihetsiketsika eto ambonin'ny tany, ka manam-pofon'aina ao aminy, dia ny zava-maitso rehetra no omeko ho fihinany. Dia tanteraka izany.<br />Ary hitan'Andriamanitra izay rehetra nataony, ka tsara indrindra izany. Ary nisy hariva sy nisy maraina: izay no andro fahenina.<br />Toy izany no nahavitan'ny lanitra sy ny tany mbamin'izay rehetra nomba azy.<br />Ary tamin'ny andro fahafito dia efa vitan'Andriamanitra ny asa nataony; ka tamin'ny andro fahafito izy nitsahatra tamin'ny asa rehetra nataony.<br />Ary Andriamanitra nitso-drano ny andro fahafito sy nanamasina azy, satria tamin'izany andro izany no nitsaharany tamin'ny zavatra rehetra nohariny tamin'ny nanaovany azy.<br />Izao no tantaran'ny lanitra sy ny tany, rehefa voahary izy, rehefa vitan'ny Tompo Andriamanitra ny tany sy ny lanitra.</p><h3>Salamo</h3><em>8,4-5.6-7.8-9.</em><p>Raha banjiniko ny lanitrao, izay asan-tánanao, mbamin'ny volana aman-kintana izay noforoninao, dia vaky vava aho hoe:<br />Inona ny olombelona no mba tsarovanao? ary ny zanak'olombelona no mba karakarainao?<br />Nataonao ambany kely noho Andriamanitra izy, nosatrohanao voninahitra amam-piandrianana izy.<br />Nampanjakainao amin'ny asan-tánanao izy, napetrakao eo ambany tongony ny zavatra rehetra:<br />omby aman'ondry tsy ankanavaka, mbamin'ny biby any an-tsaha;<br />voro-manidina aman-kazan-dranomasina, mbamin'izay mitety ny lálan-dranomasina.</p><h3>Evanjely Masin'i Jesoa Kristy nosoratan'i Md. Marka</h3><em>7,1-13.</em><p>Ary niangona teo amin'i Jesoa ny Farisiana sy ny mpanora-dalána sasany avy tany Jerosalema,<br />ka nahita ny mpianany sasany nihinana tamin'ny tánana tsy madio, izany hoe tsy voasasa.<br />Fa ny Farisiana sy ny Jody rehetra dia tsy mihinana raha tsy efa voasasany tsara aloha ny tánany, fa mitana ny fanaon-drazana izy;<br />ary raha avy any an-kianja izy dia tsy mihinan-kanina raha tsy efa nisasa. Maro koa ny fomban-drazana hafa noraisiny hotanana, dia ny fanasana ny kapoaka, ny tavoara, ny fanaka varahina, ary ny farafara fihinanana.<br />Ka dia nanontany azy ny Farisiana mbamin'ny mpanora-dalána nanao hoe: Nahoana ny mpianatrao no tsy mitandrina ny fanaon-drazana, fa mihinana amin'ny tánana tsy misasa?<br />Ary hoy ny navaliny azy ireo: Marina tokoa ny naminanian'Izaia anareo mpihatsaravelatsihy, araka ny voasoratra hoe: Ity firenena ity manaja ahy amin'ny molony, fa manalavitra ahy ny fony;<br />koa foana ny ivavahan'ireo amiko satria didin'olombelona no ataony fampianarana.<br />Ny didin'Andriamanitra foinareo, fa ny fanaon'ny olona kosa tánanareo, toy ny manasa tavoara sy kapoaka, ary manaraka fomba maro toy izany koa hianareo.<br />Dia hoy izy taminy: Marina fa nofoananareo tokoa ny didin'Andriamanitra mba hitandremanareo ny fomban-drazanareo.<br />Fa hoy Moizy: Manajá ny rainao sy ny reninao, ary koa: Izay hanozona ny rainy na ny reniny dia hohelohina ho faty.<br />Fa hoy kosa hianareo: Raha misy milaza amin'ny rainy na amin'ny reniny hoe: Ny zavatra izay tokony ho entiko manampy anao dia efa korbana izany hoe: fanatitra ho an'Andriamanitra,<br />dia tsy avelanareo hanao na inona na inona ho an'ny rainy na ny reniny intsony,<br />ka dia foananareo amin'ny fanaon-drazana asainareo tandremana ny tenin'Andriamanitra; sady maro koa ny zavatra toy izany ataonareo.</p>"
		},
		{
			"id": "10",
			"imagen": "Alarobia",
			"contenido": "<h3>Alarobia Fahadimy tsotra Mandavan-taona</h3><h3>Bokin'ny Jenezy</h3><em>2,4b-9.15-17.</em><p>Izao no tantaran'ny lanitra sy ny tany, rehefa voahary izy, rehefa vitan'ny Tompo Andriamanitra ny tany sy ny lanitra.<br />Teo ambonin'ny tany tsy mbola nisy hazo madinika eny an-tsaha, ary ny anana eny an-tsaha tsy mbola nisy nitsimoka, satria Iaveh Andriamanitra tsy mbola nandatsaka ranonorana amin'ny tany; ary ny olona hamboly ny tany koa tsy mbola nisy.<br />Nefa nisy entona niakatra avy amin'ny tany, sy nanondraka ny tany rehetra.<br />Vovo-tany no nanaovan'ny Tompo Andriamanitra ny olombelona, dia nofofoniny fofon'aina mahavelona ny vavorony, ka tonga zava-manana aina ny olona.<br />Ary Iaveh Andriamanitra nanao saha tany Edena, tany atsinanana, ka napetrany tao ny olona izay noforoniny.<br />Ary nampanirin'ny Tompo Andriamanitra tamin'ny tany izao hazo rehetra mahate-hijery sady fihinana isan-karazany izao sy ny hazon'aina tao afovoan'ny saha, ary ny hazon'ny fahalalana ny tsara sy ny ratsy.<br />Dia nalain'ny Tompo Andriamanitra ralehilahy, ka napetrany tao amin'ny sahan'i Edena, mba hiasa sy hiandry azy.<br />Ary Iaveh Andriamanitra nanome izao didy izao an-dralehilahy: Azonao ihinanana avokoa ny hazo rehetra eto amin'ny saha.<br />Nefa aza ihinananao ny hazo fahalalana ny tsara sy ny ratsy, fa ho faty mihitsy hianao amin'ny andro hihinananao.</p><h3>Salamo</h3><em>104(103),1-2a.27-28.29bc-30.</em><p>Misaora an'ny Tompo, ry fanahiko! Iaveh Andriamanitra ô, lehibe tsy manampetra hianao! Mitafy fiandrianana amam-pamirapiratana hianao!<br />Mihodidina amin'ny fahazavana toy ny amin'ny lamba izy, mamelatra ny lanitra toy ny lay.<br />Izy rehetra miandry anao, hanome ny haniny amin'ny fotoany.<br />Manome azy hianao, dia mandray izy; manokatra ny tánanao hianao, dia voky ny soa avy aminao izy.<br />Manafina ny tavanao hianao, dia raikitahotra izy; alanao indray ny fofon'ainy, dia maty izy, ka miverina indray amin'ny vovoka.<br />Manafina ny tavanao hianao, dia raikitahotra izy; alanao indray ny fofon'ainy, dia maty izy, ka miverina indray amin'ny vovoka.<br />Maniraka ny fofon'ainao hianao, dia hary ireny; ary manavao ny tarehin'ny tany hianao.</p><h3>Evanjely Masin'i Jesoa Kristy nosoratan'i Md. Marka</h3><em>7,14-23.</em><p>Ary niantso ny vahoaka nankeo aminy indray izy ka nanao taminy hoe: Mihainoa ahy hianareo rehetra, ka mahafantara.<br />Tsy ny zavatra avy any ivelany miditra ao anatin'ny olona no mahaloto azy, fa izay mivoaka avy ao anatin'ny olona no mahaloto azy.<br />Raha misy manan-tsofina hihainoana, aoka izy hihaino.<br />Nony niala teo amin'ny vahoaka izy ka tonga tany an-trano, dia nanontanian'ny mpianany ny amin'ilay fanoharana,<br />ary hoy izy taminy: Hay! hianareo koa mba kely fahalalana toy izany. Tsy fantatrareo va fa izay avy eo ivelany ka miditra ao anatin'ny olona dia tsy mahaloto azy,<br />satria tsy miditra ao am-pony izany fa ao an-kibony ihany, ka ariana any an-katakonana? Izany no mahadio ny hanina rehetra.<br />Fa izay mivoaka avy amin'ny olona, hoy izy, no mahaloto ny olona;<br />satria avy ao anaty, dia avy amin'ny fon'ny olona no ihavian'ny sain-dratsy: dia ny fakam-badin'olona, ny fijangajangana, ny famonoana olona,<br />ny halatra, ny fahihirana, ny hasomparana, ny hafetsen-dratsy, ny fijejojejoana, ny fialonana, ny vava ratsy, ny fiavonavonana, ny fahadalana;<br />izany zava-dratsy rehetra izany no avy ao anatin'ny olona ka mahaloto azy.</p>"
		},
		{
			"id": "11",
			"imagen": "Alakamisy",
			"contenido": "<h3>Alakamisy Fahadimy tsotra Mandavan-taona</h3><h3>Bokin'ny Jenezy</h3><em>2,18-25.</em><p>Ary hoy Iaveh Andriamanitra: Tsy tsara raha irery ny lehilahy; fa hanaovako mpanampy azy mitovy aminy izy.<br />Ary Iaveh Andriamanitra, izay efa namorona tamin'ny tany ny biby rehetra eny an-tsaha sy ny vorona rehetra eny amin'ny habakabaka dia nampiavy azy hankeo amin-dralehilahy mba hahitany izay hanononany azy avy; hitondran'ny zava-manana aina rehetra ny anarana homen-dralehilahy azy avy.<br />Dia nomen-dralehilahy anarana avokoa ny biby fiompy rehetra, mbamin'ny vorona eny amin'ny habakabaka sy ny biby eny an-tsaha, nefa tsy hitany izay ho mpanampy an-dralehilahy mitovy aminy.<br />Ka nataon'ny Tompo Andriamanitra renoky ny torimaso ralehilahy, dia natory; ary nalainy ny taolan-tehezany anankiray fa nofo no nakombony ho solony<br />Ny taolan-tehezana nalain'ny Tompo Andriamanitra tamin-dralehilahy dia namoronany vehivavy iray, ka nentiny teo amin-dralehilahy.<br />Ary hoy ralehilahy: Amin'izao ity no taolana avy amin'ny taolako, sy nofo avy amin'ny nofoko. Hantsoina hoe vehivavy izy, satria nalaina avy tamin'ny lehilahy.<br />Noho izany handao ny ray aman-dreniny ny lehilahy, ka hikambana amin'ny vadiny; ary ho nofo iray ihany izy ireo.<br />Samy nitanjaka izy roa, dia ralehilahy sy ny vadiny, nefa tsy nahamenatra azy izany.</p><h3>Salamo</h3><em>128(127),1-2.3.4-5.</em><p>Fihirana fiakarana. Sambatra ny lehilahy matahotra an'ny Tompo, izay mandeha amin'ny lálany.<br />Mihinana ny asan-tánanao hianao amin'izany, ka dia sambatra sy voky soa.<br />Ny vadinao manahaka ny voaloboka mahavanom-boa, ao an-tokantranonao. Ny zanakao manahaka ny zanak'oliva manodidina ny latabatrao.<br />Toy izany no hitahiana ny lehilahy matahotra an'ny Tompo.<br />Iaveh anie hanambina anao, avy ao Siona! Enga anie ka hahita an'i Jerosalema miadana tsara hianao, amin'ny andro rehetra hiainanao!</p><h3>Evanjely Masin'i Jesoa Kristy nosoratan'i Md. Marka</h3><em>7,24-30.</em><p>Nony niala teo izy dia nankany amin'ny faritanin'i Tira sy Sidona, ary niditra tao an-trano anankiray, fa tsy te-ho fantatr'olona, nefa tsy nahazo niery.<br />Fa vetivety foana dia nisy vehivavy anankiray nanan-janakavavy azon'ny fanahy maloto nandre izany, ka tonga niankohoka tamin'ny tongony.<br />Jentily avy amin'ny firenena Sirofenisa ravehivavy, ary ny nangatahiny taminy dia ny handroahany ny demony amin'ny zanany vavy.<br />Fa hoy izy taminy: Aoka ho voky aloha ny zanaka; fa tsy mety raha alaina ny mofon-jaza ka atsipy ny amboa.<br />Dia namaly ravehivavy ka nanao taminy hoe: Marina izany, Tompoko; kanefa ny amboa kely koa mba mihinana ny sobintsombin'ny mofon-jaza ao ambany latabatra ihany.<br />Ary hoy izy taminy: Mandehana, fa noho izany teny izany, dia efa niala tamin'ny zanakao vavy ny demony.<br />Nony tonga tany an-tranony izy, dia nahita ny zanany vavy nandry teo am-parafara fa efa nialan'ny demony.</p>"
		},
		{
			"id": "12",
			"imagen": "Zoma",
			"contenido": "<h3>Zoma Fahadimy tsotra Mandavan-taona</h3><h3>Bokin'ny Jenezy</h3><em>3,1-8.</em><p>Ny bibilava no fetsy indrindra amin'ny biby rehetra eny an-tsaha izay nataon'ny Tompo Andriamanitra.<br />Hoy izy tamin-dravehivavy: Hay va re Andriamanitra nanao hoe: Aza mihinana amin'ny hazo rehetra amin'ny saha hianareo? Hoy ny navalin-dravehivavy ny bibilava: Mihinana amin'ny voan'ny hazo amin'ny saha izahay;<br />fa ny voan'ny hazo eo afovoan'ny saha no nanaovan'Andriamanitra taminay hoe: Aza mihinana amin'izany ary aza mikasika izany akory, fandrao maty hianareo.<br />Dia hoy ny bibilava tamin-dravehivavy: Tsia, tsy ho faty akory hianareo;<br />fa fantatr'Andriamanitra fa amin'izay andro hihinananareo amin'izany, dia hisokatra ny masonareo, ka ho tahaka an'Andriamanitra hianareo, mahalala ny tsara sy ny ratsy.<br />Ary hitan-dravehivavy fa ny voan'ilay hazo dia fihinana, mahate-hijery sy mendrika hoirina mba hahazoana fahiratan-tsaina; nioty tamin'ny voany izy, dia nihinana ary nomeny koa ny vadiny izay niaraka taminy, ary nihinana izy.<br />Nisokatra ny mason'izy mivady, ary fantany fa nitanjaka izy; ka nanjaitra ravin'aviavy izy ireo nataony sikina.<br />Tamin'izay dia ren'izy ireo ny feon'ny Tompo Andriamanitra nandalo tao amin'ny saha rahefa nangatsiatsiaka ny andro; ka niery an'ny Tompo Andriamanitra tao anaty hazon'ny saha ralehilahy sy ny vadiny.</p><h3>Salamo</h3><em>32(31),1-2.5.6.7.</em><p>Nataon'i Davida. Fisaintsainana masina. Sambatra izay voaesotra ny helony, sy voavela ny fahotany.<br />Sambatra ny olona tsy tánan'ny Tompo heloka, izay tsy misy fitaka ny fanahiny.<br />Nambarako taminao ny fahotako, tsy mba nafeniko ny heloko. Hoy aho: Hiaiky ny fahadisoako amin'ny Tompo aho, dia navelanao kosa ny heloky ny fahotako. - Selá.<br />Ka aoka hivavaka aminao ny olona tia vavaka rehetra, amin'ny fotoana mety. Marina, fa amin'ny fahatondrahan'ny rano be, dia tsy hahatratra azy izany.<br />Hianao no fialofako; hiaro ahy amin'ny fahoriana hianao, hodidininao hiram-pamonjena aho. - Selá.</p><h3>Evanjely Masin'i Jesoa Kristy nosoratan'i Md. Marka</h3><em>7,31-37.</em><p>Niala indray tany amin'ny faritanin'i Tira Jesoa, ary namaky ny faritanin'i Sidona ka tonga tany amoron'ny ranomasin'i Galilea, amin'ny faritanin'i Dekapaoly.<br />Tao dia nisy lehilahy anankiray sady marenina no moana nentin'izy ireo teo aminy sy nangatahany mba hametrahany tánana.<br />Dia nitondra azy niavaka tamin'ny vahoaka izy, ka nangarona ny sofiny tamin'ny rantsan-tánany sy nanisy rora ny lelany.<br />Rahefa izany dia niandrandra ny lanitra izy, sady nisento ary nanao taminy hoe: Efeta, izany hoe, misokafa.<br />Niaraka tamin'izay dia nisokatra ny sofiny ary voavaha ny fatoran'ny lelany, ka niteny tsara izy.<br />Ary norarany ny olona tsy hilazalaza izany na amin'iza na amin'iza; fa araka ny nandrarany azy ireo no vao mainka nampielezany izany kokoa aza;<br />sady talanjona loatra izy ireo ka nanao hoe: Tsara avokoa ny zavatra rehetra nataony, fa nampalady ny marenina izy ary nampiteny ny moana.</p>"
		},
		{
			"id": "13",
			"imagen": "Asabotsy",
			"contenido": "<h3>Asabotsy Fahadimy tsotra Mandavan-taona</h3><h3>Bokin'ny Jenezy</h3><em>3,9-24.</em><p>Fa Iaveh Andriamanitra niantso an-dralehilahy nilaza taminy hoe: Aiza moa hianao?<br />Hoy ny navaliny: Nandre ny feonao tao anaty saha aho, ka natahotra, fa mitanjaka, ka dia niery aho.<br />Ary hoy Iaveh Andriamanitra: Iza no nahafantaranao fa mitanjaka hianao? Moa nihinana tamin'ny hazo norarako tsy hihinananao va hianao?<br />Hoy ny navalin-dralehilahy: Ny vehivavy izay napetrakao eto amiko no nanome ahy tamin'ilay hazo, dia nihinana aho.<br />Hoy Iaveh Andriamanitra tamin-dravehivavy: Ahoana no nanaovanao izany? Hoy ny navalin-dravehivavy: Ny bibilava no namitaka ahy, ka dia nihinana aho.<br />Hoy Iaveh Andriamanitra tamin'ny bibilava: Noho hianao nanao izany, dia voaozona hianao amin'ny biby fiompy rehetra sy ny biby rehetra eny an-tsaha: hikisaka amin'ny kibonao hianao ary vovo-tany no hohaninao amin'ny andro rehetra hiainanao.<br />Ary hampifandrafesiko hianao sy ny vehivavy, ny taranakao sy ny taranany; izy hanorotoro ny lohanao, hianao kosa hanorotoro ny ombalahin-tongony.<br />Ary hoy izy tamin-dravehivavy: Hampitomboiko ny fijalianao, indrindra raha bevohoka hianao; fijaliana no hiterahanao zanaka; hankamin'ny vadinao ny fanirianao ary izy hizaka anao.<br />Dia hoy izy tamin-dralehilahy: Noho hianao nihaino ny tenin'ny vadinao ka nihinana tamin'ny hazo norarako tsy hihinananao, dia voaozona ny tany noho ny nataonao. Asa mahasasatra no hahazoanao hanina aminy mandritra ny andro rehetra hiainanao.<br />Tsilo sy hery no vokatra homeny anao; ary anana eny an-tsaha no hohaninao.<br />Ny fahatsembohan'ny tavanao ny hahazoanao hanina mandra-piverinao amin'ny tany; satria tany no nangalana anao, fa vovoka hianao, ary hody vovoka indray.<br />Ary Eva no nataon'i Adama anaran'ny vadiny, satria izy no renin'ny olombelona rehetra.<br />Nanaovan'ny Tompo Andriamanitra akanjo hoditra Adama sy ny vadiny dia natafiny azy.<br />Ary hoy Iaveh Andriamanitra: Indro efa tonga tahaka ny anankiray amintsika ny olombelona raha ny amin'ny fahalalana ny tsara sy ny ratsy. Fa amin'izao kosa aoka tsy haninjitra ny tánany izy haka amin'ny hazon'aina koa, sy hihinana izany, ka ho velona mandrakizay.<br />Dia navoakan'ny Tompo Andriamanitra hiala tao amin'ny sahan'i Edena izy, mba hiasa ny tany izay nangalana azy.<br />Ka noroahiny ny olombelona ary nametrahany ny Kerobima sy ny lelafon-tsabatra mihebiheby teo atsinanan'ny sahan'i Edena, mba hiambina ny lálana mankany amin'ny hazon'aina.</p><h3>Salamo</h3><em>90(89),2.3-4.5-6.12-13.</em><p>Talohan'ny namoronanao ny tendrombohitra, sy niterahanao ny tany sy izao rehetra izao: dia efa nisy mandrakizay ka ho mandrakizay hianao, ry Andriamanitra!<br />Mampanjary ny olombelona ho vovoka hianao, ka manao hoe: Miverena, ry zanak'olombelona!<br />Fa eo imasonao, ny arivo taona, dia tahaka ny andro omaly, raha mandalo izy, ary tahaka ny fiambenana iray amin'ny alina.<br />Manindao azy toy ny nofy hianao; ny maraina, mitsimoka indray izy, toy ny ahitra;<br />mamony sy maniry izy ny maraina; fa malazo sy maina ny hariva.<br />Ampianaro hanisa tsara ny andronay izahay, mba hahazoanay fo hendry.<br />Miverena, ry Iaveh, mandra-pahoviana no?... Mamindrá fo amin'ny mpanomponao!</p><h3>Evanjely Masin'i Jesoa Kristy nosoratan'i Md. Marka</h3><em>8,1-10.</em><p>Tamin'izany andro izany, nony betsaka indray ny vahoaka teo sady tsy nanan-kohanina, dia niantso ny mpianany izy ka nanao taminy hoe:<br />Mampalahelo ahy ity vahoaka, fa efa hateloana izay tsy nisaraka tamiko ka tsy manan-kohanina;<br />ary raha hampodiko ho any an-tranony izy tsy mihinana dia ho reraka eny an-dálana, fa avy lavitra ny sasany.<br />Dia hoy ny mpianany namaly azy: Aiza no hahitana mofo hahavoky ireo aty an'efitra?<br />Ary izy nanontany azy hoe: Manana mofo firy hianareo? Fito, hoy izy ireo.<br />Dia nasainy hipetraka tamin'ny tany ny vahoaka ary noraisiny ny mofo fito, ka nony vita ny fisaorana dia novakiny, sy nomeny hozarain'ny mpianany, ary nozarainy tamin'ny vahoaka.<br />Ary nanana hazandrano madinika vitsivitsy koa izy, ka notsofiny rano dia nasainy hozaraina.<br />Ary nihinana ny olona ka voky, ary ny sombintsombiny sisa tsy lany nentiny dia nisy fito sobika.<br />Tokony ho efatra arivo anefa no nihinana; dia nampodiny.<br />Dia niondrana an-tsambo kely niaraka tamin'izay izy sy ny mpianany, ka tonga tany amin'ny faritanin'i Dalmanotá.</p>"
		},
		{
			"id": "14",
			"imagen": "Alahady",
			"contenido": "<h3>Alahady Fahaenina tsotra Mandavan-taona</h3><h3>Bokin'ny Levitika</h3><em>13,1-2.44-46.</em><p>Ary niteny tamin'i Moizy Iaveh nanao hoe:<br />Raha mamontsina ny hoditry ny nofon'ny olona anankiray na misy anakandro na miseho hodi-potsy, ka tonga misy fery toy ny habokána amin'ny hoditry ny nofony dia hoentina mankeo amin'i Aarona mpisorona izy, na eo amin'ny iray amin'ireo zanany, mpisorona.<br />dia olona boka izy, ka maloto, ary holazain'ny mpisorona hoe maloto: eo amin'ny lohany ny feriny.<br />Izay boka ferèna dia hanao fitafiana voatriatra, ny volony harakarakany, ny volom-bavany hosaronany, ary izy hiantsoantso hoe: Maloto e, maloto e!<br />Ho maloto izy mandritra ny andro rehetra haharetan'ny feriny. Maloto izy, ka hitokana irery, any ivelan'ny toby.</p><h3>Salamo</h3><em>32(31),1-2.5.11.</em><p>Nataon'i Davida. Fisaintsainana masina. Sambatra izay voaesotra ny helony, sy voavela ny fahotany.<br />Sambatra ny olona tsy tánan'ny Tompo heloka, izay tsy misy fitaka ny fanahiny.<br />Nambarako taminao ny fahotako, tsy mba nafeniko ny heloko. Hoy aho: Hiaiky ny fahadisoako amin'ny Tompo aho, dia navelanao kosa ny heloky ny fahotako. - Selá.<br />Mifalia sy miravoravoa amin'ny Tompo hianareo olo-marina, Manaova hobin-kafaliana hianareo mahitsy fo rehetra!</p><h3>Taratasy Voalohan'i Md. Paoly Ho An'ny Korintiana</h3><em>10,31-33.11,1.</em><p>Koa na mihinana na misotro hianareo, na inona na inona ataonareo, dia ataovy ho voninahitr'Andriamanitra izany rehetra izany.<br />Aza manao izay hanafintohina ny Jody, na ny jentily, na ny Eglizin'Andriamanitra,<br />fa toy ny ataoko, dia manao izay hahafaly ny olona rehetra amin'ny zavatra rehetra aho, ka tsy mitady ny ho an'ny tenako, fa ny ho an'ny be sy ny maro, mba ho voavonjy izy rehetra.<br />Maká tahaka ahy, toy ny akako tahaka ny Kristy.</p><h3>Evanjely Masin'i Jesoa Kristy nosoratan'i Md. Marka</h3><em>1,40-45.</em><p>Ary nisy boka anankiray nanatona azy nandohalika teo anatrehany ka nitaraina taminy nanao hoe: Raha mety hianao dia mahay manadio ahy.<br />Nangoraka azy Jesoa ka naninjitra ny tánany, dia nanendry azy sy nanao taminy hoe: Mety aho, madiova hianao.<br />Vantany vao niteny izy, dia niala tamin-dralehilahy ny habokany ka nadio izy.<br />Dia nampandeha azy niaraka tamin'izay Jesoa sady namepetra azy mafy<br />nanao hoe: Tandremo, aza milaza izany na amin'iza na amin'iza hianao, fa mandehana misehoa amin'ny mpisorona, ary noho ny nanadiovana anao dia manatera ny fanatitra nodidian'i Moizy, mba ho vavolombelona amin'ny vahoaka.<br />Kanjo nony lasa ralehilahy dia nilazalaza sy nampiely izany hatraiza hatraiza, any ka tsy afa-niditra niharihary tao an-tanána intsony Jesoa, fa nitoetra teny ivelany tamin'ny tany mangingina izy, ary nohatonin'ny olona avy eny tontolo eny.</p>"
		},
		{
			"id": "15",
			"imagen": "Alatsinainy",
			"contenido": "<h3>Alatsinainy Fahaenina tsotra Mandavan-taona</h3><h3>Bokin'ny Jenezy</h3><em>4,1-15.25.</em><p>Ary Adama nahalala an'i Eva vadiny, ka nanana anaka izy, dia niteraka an'i Kaina, sy nanao hoe: Efa nampisy olona anankiray aho tamin'ny fanampian'ny Tompo.<br />Dia niteraka an'i Abela rahalahiny koa izy. Abela dia mpiandry ondry ary Kaina dia mpiasa tany.<br />Nony afaka elaela dia nanatitra vokatry ny tany Kaina ho fanatitra ho an'ny Tompo.<br />Ary Abela koa mba nanatitra ny voalohan-terak'ondriny, mbamin'ny taviny. Ary Iaveh nitsinjo an'i Abela sy ny fanatiny,<br />fa tsy nijery an'i Kaina sy ny fanatiny. Dia tezitra mafy tamin'izany Kaina, ary kivy endrika izy.<br />Ary hoy Iaveh tamin'i Kaina: Nahoana no tezitra hianao, ary nahoana no kivy endrika?<br />Raha tsara ny ataonao, tsy hankasitrahana va hianao? Fa raha tsy tsara kosa ny nataonao, moa tsy mamitsaka eo am-baravaranao va ny ota? Mankaminao ny faniriany, fa tsy maintsy manapaka azy kosa hianao.<br />Hoy Kaina tamin'i Abela rahalahiny: Andeha isika ho any an-tsaha. Ary nony mby tany an-tsaha izy ireo, namely an'i Abela rahalahiny Kaina ka nahafaty azy.<br />Dia hoy Iaveh tamin'i Kaina: Aiza Abela rahalahinao? Fa hoy ny navaliny: Tsy fantatro. Moa mpiambina ny rahalahiko va aho?<br />Hoy Iaveh: Inona no nataonao? fa mitaraina hatraty amiko ny feon'ny ran-drahalahinao avy amin'ny tany.<br />Amin'izao dia voaozon'ny tany hianao, fa nivava izy hitelina ny ran-drahalahinao nalatsaky ny tánanao.<br />Rehefa hiasa ny tany hianao dia tsy hanome vokatra intsony izy, ary hianao ho mpanjenjena sy mpirenireny any ambonin'ny tany.<br />Dia hoy Kaina tamin'ny Tompo: Lehibe loatra ny saziko ka tsy zakako efaina.<br />Indro roahinao hiala amin'ity tany ity aho ankehitriny ary ho takona ny tavanao aho, lavitra anao; ary hanjenjena sy hirenireny, eny ambonin'ny tany aho, ary na iza na iza hahita ahy hamono ahy.<br />Hoy Iaveh taminy: Izao áry: Raha misy hamono an'i Kaina dia valiana faty impito heny Kaina. Ary nasian'ny Tompo famantarana tamin'i Kaina mba tsy hisy hamono azy izay mifanena aminy.<br />Ary Adama nahalala ny vadiny indray ka niteraka lahy iray izy, nataony hoe Seta, fa hoy izy: Nomen'Andriamanitra ny fara aho ho solon'i Abela izay novonoin'i Kaina.</p><h3>Salamo</h3><em>50(49),1.8.16bc-17.20-21.</em><p>Salamon'i Asafa. Miteny Andriamanitra, Elohima, Iaveh, manainga ny tany, hatramin'ny fiposahan'ny masoandro, ka hatramin'ny filentehany.<br />Tsy ny amin'ny soronao no aniniako anao, fa eo anatrehako mandrakariva ny soronao dorana.<br />Fa amin'ny ratsy fanahy kosa, dia hoy Andriamanitra: Ahoana no mba anononanao ny laláko, sy anaovanao am-bava ny fanekeko,<br />Fa amin'ny ratsy fanahy kosa, dia hoy Andriamanitra: Ahoana no mba anononanao ny laláko, sy anaovanao am-bava ny fanekeko,<br />izay hianao olona mankahala fifehezana, sy manifika ny teniko any ivohonao?<br />Mipetraka hianao, dia miteny mamely ny rahalahinao, sady manala baraka ny zanakalahin-dreninao.<br />Izany no nataonao, nefa nangina ihany aho, ka dia noheverinao fa mitovy aminao aho, kanjo indro aho hananatra anao, sy hanampatra izany rehetra izany eo imasonao.</p><h3>Evanjely Masin'i Jesoa Kristy nosoratan'i Md. Marka</h3><em>8,11-13.</em><p>Ary nanatona azy ny Farisiana, ka niady hevitra taminy sy nangataka famantarana avy any an-danitra taminy, mba hakany fanahy azy.<br />Dia nisento mafy izy ka nanao hoe: Ahoana no itadiavan'ity taranaka ity famantarana? Lazaiko aminareo marina tokoa fa tsy homena famantarana ity taranaka ity.<br />Dia nilaozany izy ireo ka niondrana an-tsambo kely indray izy nankeny am-pita.</p>"
		},
		{
			"id": "16",
			"imagen": "Talata",
			"contenido": "<h3>Talata Fahaenina tsotra Mandavan-taona</h3><h3>Bokin'ny Jenezy</h3><em>6,5-8.7,1-5.10.</em><p>Hitan'ny Tompo fa be ny faharatsian'ny olona tambonin'ny tany, ary ny ratsy ihany no alehan'ny fisainana rehetra avy amin'ny fony isan'andro.<br />Ka nanenina Iaveh tamin'ny nahariany ny olombelona tambonin'ny tany; ary nalahelo tao am-pony izy,<br />ka hoy izy hoe: Haringako tsy ho eo ambonin'ny tany ny olombelona nohariko, hatramin'ny olombelona ka hatramin'ny biby fiompy, ny biby mikisaka sy ny voro-manidina, fa manenina aho noho ny nanaovako azy.<br />Noe kosa anefa dia nahita fitia teo imason'ny Tompo.<br />Hoy Iaveh tamin'i Noe: Midira ao an-tsambo fiara hianao sy ny ankohonanao rehetra, fa amin'izao olona miara-belona aminao izao, dia hianao no hitako ho olo-marina eo anatrehako.<br />Ny biby madio rehetra dia fito tsiroaroa avy, lahy sy vavy, no halainao ho ao aminao; ary ny biby tsy madio kosa dia roa avy, lahy sy vavy, no halainao;<br />ny voro-manidina koa, fito tsiroaroa avy, mba hampaharitra ny karazany tsy ho faty eto ambonin'ny tany, lahy sy vavy.<br />Fa fito andro sisa dia handatsaka ranonorana amin'ny tany aho, mandritra ny efa-polo andro sy efa-polo alina; ka hofongorako eo ambonin'ny tany ny zavatra rehetra nataoko.<br />Notanterahin'i Noe avokoa izay rehetra nasain'ny Tompo hataony.<br />Ary nony afaka fito andro dia nibosasaka teto ambonin'ny tany ny safo-drano.</p><h3>Salamo</h3><em>29(28),1a.2.3ac-4.3b.9b-10.</em><p>Salamon'i Davida. Manomeza an'ny Tompo, ry zanak'Andriamanitra, manomeza voninahitra sy fahefana ho an'ny Tompo!<br />Omeo an'ny Tompo, ny voninahitry ny anarany. Mitsaoha an'ny Tompo amin'ny fanamiana masina.<br />Mikotrokotroka any ambony rano be ny feon'ny Tompo, mampikotrokorana ny Andriamanitry ny voninahitra; eny ambony rano be Iaveh.<br />Mikotrokotroka any ambony rano be ny feon'ny Tompo, mampikotrokorana ny Andriamanitry ny voninahitra; eny ambony rano be Iaveh.<br />Mafy ny feon'ny Tompo; be voninahitra ny feon'ny Tompo.<br />Mikotrokotroka any ambony rano be ny feon'ny Tompo, mampikotrokorana ny Andriamanitry ny voninahitra; eny ambony rano be Iaveh.<br />Mampiteraka ny serfavavy ny feon'ny Tompo, sady mampihintsan-dravina ny ala be; ary ao an-tempoliny ny zava-drehetra samy milaza hoe: Voninahitra!<br />Amin'ny safo-drano dia mipetraka ao ambonin'ny fiketrahany Iaveh, mipetraka ao amin'ny fiketrahany ho mpanjaka mandrakizay Iaveh.</p><h3>Evanjely Masin'i Jesoa Kristy nosoratan'i Md. Marka</h3><em>8,14-21.</em><p>Ary nanadino tsy nitondra mofo ny mpianatra, ka tsy nisy afa-tsy mofo iray monja teo an-tsambo kely.<br />Jesoa kosa nananatra azy nanao hoe: Mitandrema tsara hianareo fandrao azon'ny lalivain'ny Farisiana sy lalivain'i Heroda.<br />Dia niara-nihevitra izy ireo ka nifampilaza hoe: Noho isika tsy manana mofo izay.<br />Fantatr'i Jesoa ny heviny ka hoy izy taminy: Ahoana no iheveranareo izay tsy fanananareo mofo? Mbola tsy misy hevitra sy tsy mahazo saina ihany va hianareo? Donto ny fonareo?<br />Mana-maso fa tsy mahita va hianareo? ary manan-tsofina fa tsy mahare? Ary mahatadidy va hianareo?<br />Raha nizara ny mofo dimy tamin'ny olona dimy arivo aho, firy no sobiky feno ny sombintsombiny sisa tsy lany nangoninareo? Roa ambin'ny folo, hoy ireo taminy.<br />Ary raha nizara ny mofo fito tamin'ny olona efatra arivo, firy no sobika feno ny sombintsombiny sisa tsy lany nangoninareo? Fito, hoy ireo taminy.<br />Ka nahoana ary, hoy izy taminy, no mbola tsy mahalala ihany hianareo?</p>"
		},
		{
			"id": "17",
			"imagen": "Alarobia",
			"contenido": "<h3>Alarobian'ny lavenona</h3><h3>Bokin'i Joely</h3><em>2,12-18.</em><p>Na ankehitriny aza anefa, - teny marin'ny Tompo, miverena amiko, amin'ny fonareo rehetra, amin'ny fifadian-kanina sy amin-dranomaso amam-pitarainana.<br />Ny fonareo no triatriaro, fa aza ny fitafianareo, dia miverena amin'ny Tompo Andriamanitrareo, fa mamindra fo sy miantra izy, malain-kitezitra sy be hatsaram-po, ary ny loza afitsony dia alahelovany.<br />Iza moa no mahalala fa tsy hihemotra sy tsy hanenina, ary tsy hamela fitahiana eo aoriany izy, dia ny fanatitra amam-panatitra araraka ho an'ny Tompo Andriamanitsika?<br />Tsofy ao Siona, ny trompetra, miantsoa fifadian-kanina, mamoria fiangonana.<br />Eho ny vahoaka, miantsoa fivoriana masina, angony ny anti-panahy, vorio ny ankizy madinika, sy ny zaza minono. Aoka ny mpampakatra handao ny efi-tranony, ary ny ampakarina ny trano lainy.<br />Eo anelanelan'ny alo-baravarana sy ny otely, dia aoka ny mpisorona mpanao raharahan'ny Tompo, hitomany ka hanao hoe: Iaveh ô, tsimbino ny vahoakanao, aza hatolotrao halam-baraka ny lovanao, ka hataon'ny firenena fandatsa. Ahoana no dia hanaovana any amin'ny firenena hoe: Fa aiza izay Andriamaniny?<br />Nentanin'ny fahasarotam-piaro ny taniny Iaveh ka namindra fo ny vahoakany.</p><h3>Salamo</h3><em>51(50),3-4.5-6a.12-13.14.17.</em><p>Andriamanitra ô, mamindrá fo amiko, araka ny fiantranao; <br />vonoy ny hadisoako, araka ny haben'ny famindram-ponao.<br />Sasao tanteraka aho amin'ny heloko, <br />ary diovy aho amin'ny fahotako.<br />Fa mihaiky ny hadisoako aho, <br />ary eo anatrehako mandrakariva ny fahotako.<br />Taminao irery ihany no nanotako;<br />Ry Andriamanitra ô, amorony fo madio aho; ary fanahy mihenjana no havaozy ato anatiko.<br />Aza ariana lavitra ny tavanao aho; aza esorina amiko ny fanahinao masina.<br />Ampodio ny fifaliana amin'ny famonjenao, ary tohany amin'ny fananana fo mazoto aho.<br />Tompo ô, sokafy ny molotro, dia hitory ny fiderana anao ny vavako.</p><h3>Taratasy Faharoan'i Md. Paoly ho an'ny Korintiana</h3><em>5,20-21.6,1-2.</em><p>Koa sady solon'ny Kristy áry izahay no irak'Andriamanitra koa, ka tahaka an'Andriamanitra no mananatra, sy toy ny tenan'ny Kristy no mihanta aminareo hoe: Mihavána re amin'Andriamanitra hianareo!<br />Fa he ity izy: Ilay tsy nahalala ota, dia nataony ota ho antsika, mba ho tonga fahamarinan'Andriamanitra ao aminy isika!<br />Ka noho izahay mpiara-miasa aminy áry dia mihanta aminareo izahay mba tsy handray foana ny fahasoavan'Andriamanitra hianareo;<br />fa hoy izy: Tamin'ny fotoana tsara, nihaino anao aho; ary tamin'ny androm-pamonjena, namonjy anao aho: indro, ankehitriny no fotoana tsara; indro, ankehitriny no androm-pamonjena</p><h3>Evanjely Masin'i Jesoa Kristy nosoratan'i Md. Matio</h3><em>6,1-6.16-18.</em><p>Tandremo sao hataonareo eo imason'ny olona ny asa soa hataonareo mba hahitany azy; fa raha izany dia tsy hahita valisoa amin'ny Rainareo izay any an-danitra hianareo.<br />Koa amin'izany raha manao fiantrana hianao, dia aza mitsoka trompetra eo alohanao tahaka ny fanaon'ny mpihatsaravelatsihy ao amin'ny sinagoga sy eny an-dálambe, mba hankalazan'ny olona azy. Lazaiko aminareo marina tokoa fa efa azony ny valisoany.<br />Fa raha manao fiantrana hianao, aoka ny tánanao havia tsy hahalala izay ataon'ny havanana,<br />mba hiafina ny fiantrana ataonao, ary ny Rainao izay mahita ny miafina no hamaly soa anao.<br />Ary raha mivavaka hianareo, aza mba manao tahaka ny mpihatsaravelatsihy, izay tia ny mivavaka mitsangana ao amin'ny sinagoga sy eny an-joron-dálana, mba hahitan'ny olona azy. Lazaiko aminareo marina tokoa fa efa azony ny valisoany.<br />Fa hianao kosa raha hivavaka, dia midira ao amin'ny efi-tranonao, ka rahefa voarindrinao ny varavarana, dia mivavaha amin'ny Rainao izay ao amin'ny mangingina, ary ny Rainao izay mahita ao amin'ny mangingina no hamaly anao.<br />Ary raha mifady hanina hianareo, dia aza manjombona endrika tahaka ny ataon'ny mpihatsaravelatsihy, izay mampisotisoty ny tavany mba hahitan'ny olona fa mifady izy. Lazaiko aminareo marina tokoa fa efa azony ny valisoany.<br />Fa hianao kosa raha mifady hanina, dia hosory zava-manitra ny lohanao, ary sasao ny tavanao,<br />mba tsy ho ny olona no hahita anao hoe mifady hanina, fa ny Rainao izay ao amin'ny mangingina; ary ny rainao izay mahita ao amin'ny mangingina no hamaly soa anao.</p>"
		},
		{
			"id": "18",
			"imagen": "Alakamisy",
			"contenido": "<h3>Alakamisy aorian'ny lavenona</h3><h3>Ny Detoronomy</h3><em>30,15-20.</em><p>Indro, nataoko eo anoloanao androany ny fiainana sy ny tsara, ny fahafatesana sy ny ratsy,<br />tamin'ny nandidiako anao androany ho tia an'ny Tompo Andriamanitrao sy handeha amin'ny lálany, ary hitandrina ny didy aman-dalány mbamin'ny fitsìpiny, mba ho velona hianao, sy hihamaro ary hambinin'ny Tompo Andriamanitrao any amin'ny tany efa hidiranao mba hanananao azy.<br />Fa raha mivily kosa ny fonao, ka tsy mihaino hianao, fa mety hotarihina hiankohoka amin'andriamani-kafa sy hanompo azy,<br />dia ambarako anareo dieny ankehitriny, fa ho ringana tokoa hianareo; tsy ho lava andro any amin'ny tany efa hidiranao hanananao azy, rahefa tafita an'i Jordany, hianao.<br />Miantso ny tany aman-danitra ho vavolombelona aminareo aho anio, fa nataoko eo anoloanao ny fiainana sy ny fahafatesana, ny tsodrano sy ny ozona; koa fidio ary ny fiainana, mba ho velona hianao sy ny taranakao,<br />amin'ny fitiavana an'ny Tompo Andriamanitrao, sy fihainoana ny feony, ary firaiketana aminy, fa izany no fiainanao sy andro lava honenanao any amin'ny tany efa nianianan'ny Tompo homena an'i Abrahama sy Isaaka ary Jakoba, razanao.</p><h3>Salamo</h3><em>1,1-2.3.4.6.</em><p>Sambatra ny olona tsy mandeha amin'ny fisainan'ny tsy mpivavaka, tsy mijanona amin'ny lálan'ny mpanota, ary tsy mipetraka miaraka amin'ny mpaniratsira;<br />fa ny lálan'ny Tompo no ifaliany; sady saintsaininy andro aman'alina.<br />Tahaka ny hazo nambolena eo amoron'ny rano velona izy, ka ny voany tonga amin'ny fotoany; ny raviny tsy mba malazo; ny ataony rehetra vanona avokoa.<br />Tsy mba toy izany ny tsy mpivavaka: toy ny akofa faohin'ny rivotra izy,<br />Satria ny lálan'ny marina fantatry ny Tompo fa ny lálan'ny mpanota mitarika ho amin'ny fahaverezana.</p><h3>Evanjely Masin'i Jesoa Kristy nosoratan'i Md. Lioka</h3><em>9,22-25.</em><p>sady nampiany hoe: Tsy maintsy hijaly mafy ny Zanak'olona, ka harian'ny loholona sy ny lehiben'ny mpisorona mbamin'ny mpanora-dalána ary hovonoiny; fa hitsangana amin'ny maty amin'ny andro fahatelo.<br />Ary hoy koa izy tamin'ny olona rehetra: Raha misy ta-hanaraka ahy, aoka izy handá ny tenany sy hitondra ny hazo fijaliany isan'andro ka hanaraka ahy.<br />Izay ta-hamonjy ny ainy dia hahavery azy, fa izay hahafoy ny ainy noho ny amiko no hahavonjy azy.<br />Ary inona no soa azon'ny olona raha mahazo izao tontolo izao aza izy, nefa very ny tenany ka voaheloka izy?</p>"
		},
		{
			"id": "19",
			"imagen": "Zoma",
			"contenido": "<h3>Zoma aorian'ny lavenona</h3><h3>Bokin'Izaia</h3><em>58,1-9a.</em><p>Manezaha antso mafy, ka aza tánana ny feonao; ataovy manehoeho hoatra ny trompetra ny feonao, ka ambarao amin'ny vahoakako ny fahotany, ary amin'ny taranak'i Jakoba ny fahadisoany.<br />Mitady ahy isan'andro izy ireo, samy maniry hahalala ny lálako, mova tsy ny firenena efa nanaraka ny rariny, sy tsy mba nahafoy ny didin'Andriamanitra akory. Mangataka fitsarana marina amiko izy, ary maniry hohatonin'Andriamanitra:<br />Soa inona ho anay ny mifady hanina raha tsy hitanao izany, sy ny manetry ny fanahinay, raha tsy jerenao izany? - Amin'ny andro ifadianareo, mbola ny raharahanareo ihany no ataonareo; ary mbola poretinareo hiasa mafy ihany ny mpikaramanareo rehetra.<br />Sady miady sy mifandritra hianareo no mifady, ary mamely totohondry an-katezerana aza! Ny fomba fifadianareo amin'izany andro izany tsy mba hihainoana ny feonareo any amin'ny avo.<br />Moa izany va no fifadiana ankasitrahako? Izany va no andro fanetren'ny olona ny fanahiny? Ny miondri-doha hoatra ny zozoro, sy mandry amin'ny lasaka sy lavenona, dia izany va no antsoina hoe fifadiana, sy andro ankasitrahan'ny Tompo?<br />Tsy izao va no fifadiana tiako kokoa: dia ny manapaka ny famatorana tsy an-drariny, ny mamaha ny fehezan'ny jioga, ny mandefa ny ampahoriana ho afaka; ny manapatapaka ny jioga rehetra isan-karazany?<br />Moa tsy ny hizaranao ny mofonao amin'izay noana va; sy ny hampiantranoanao ireo mahantra tsy manan-kidirana, sy ny hanafianao izay hitanao miboridana, ary ny tsy hiviliana tsy hijery ny tapaky ny tenanao?<br />Amin'izany ny fahazavanao hiposaka hoatra ny fahazavan'ny maraina, ary ny fahasitrananao ho tonga faingana; ny fahamarinanao, hialoha lálana anao; ny voninahitry ny Tompo ho vodi-lálanao.<br />Amin'izany hianao hiantso, ary Iaveh hamaly; hianao hitaraina, ary izy hanao hoe: Inty aho! Raha esorinao tsy ho eo aminao intsony ny jioga, ny fanambanana sy ny teny manala baraka;</p><h3>Salamo</h3><em>51(50),3-4.5-6a.18-19.</em><p>Andriamanitra ô, mamindrá fo amiko, araka ny fiantranao; <br />vonoy ny hadisoako, araka ny haben'ny famindram-ponao.<br />Sasao tanteraka aho amin'ny heloko, <br />ary diovy aho amin'ny fahotako.<br />Fa mihaiky ny hadisoako aho, <br />ary eo anatrehako mandrakariva ny fahotako.<br />Taminao irery ihany no nanotako;<br />Tsy sitrakao ny sorona, - fa homeko raha tianao izany; - tsy mahafaly anao ny sorona dorana.<br />Fa fanahy torotoro no sorona ho an'Andriamanitra; aza tebahinao, ry Andriamanitra, ny fo torotoro sy malahelo.</p><h3>Evanjely Masin'i Jesoa Kristy nosoratan'i Md. Matio</h3><em>9,14-15.</em><p>Tamin'izay, dia nankao aminy ny mpianatr'i Joany ka nanao hoe: Nahoana izahay sy ny Farisiana no mifady hanina matetika, fa ny mpianatrao kosa no tsy mba mifady?<br />Ary hoy Jesoa taminy: Moa mahazo misaona va ny zanaky ny mpampakatra raha mbola eo aminy ny mpampakatra? Fa mbola ho avy ny andro hanesorana ny mpampakatra hiala aminy, ka amin'izay vao hifady hanina izy.</p>"
		},
		{
			"id": "20",
			"imagen": "Asabotsy",
			"contenido": "<h3>Asabotsy aorian'ny lavenona</h3><h3>Bokin'Izaia</h3><em>58,9b-14.</em><p>Amin'izany hianao hiantso, ary Iaveh hamaly; hianao hitaraina, ary izy hanao hoe: Inty aho! Raha esorinao tsy ho eo aminao intsony ny jioga, ny fanambanana sy ny teny manala baraka;<br />raha manome ny haninao ho an'ny noana hianao, sy mamoky ny fanahy miferin'aina; hiposaka ao amin'ny maizina ny fahazavanao, hamirapiratra hoatra ny mitataovovonana ny aizinao:<br />ary Iaveh hitari-dálana anao mandrakizay; sy hamoky ny fanahinao eny amin'ny tany karankaina; ary hanome hery ny taolanao. Ho tahaka ny zaridaina tsara tondraka hianao, sy ho tahaka ny loharano velona, tsy manam-paharitana.<br />Ny taranakao hanorina indray ny rava ela; hianao hanangana ny fanorenana nalatsaka fahagola; ny olona hiantso anao hoe: Mpanamboatra ny banga, mpamelon-dálana hahatonga ny tany ho azo honenana.<br />Raha fadinao ny manitsakitsaka ny sabata, amin'ny fanaovana ny raharahanao amin'ny androko masina, raha ny sabata no antsoinao hoe: fahafinaretana, sy ny andro masin'ny Tompo hoe, mendrika ho hajaina. Koa manajá azy amin'ny tsy fanarahana ny lálanao sy tsy fanaovana ny raharahanao, na ny teniteny foana;<br />dia hahita fahafinaretana ao amin'ny Tompo hianao amin'izany; sady hasandratro toy ny mpandresy, eo amin'ny avo amin'ny tany, sy hampiaraniko amin'ny lovan'i Jakoba rainao; fa ny vavan'ny Tompo no efa niteny.</p><h3>Salamo</h3><em>86(85),1-2.3-4.5-6.</em><p>Vavak'i Davida. Mandrenesa, ry Iaveh, ekeo vavaka aho, fa ory sy mahantra aho.<br />Arovy ny fanahiko, fa tia vavaka aho, vonjeo ny mpanomponao, ry Andriamanitra ô; fa hianao no ametrahany ny fitokiany!<br />Mamindra fo amiko, Tompo ô, fa mitaraina aminao, manontolo andro, aho!<br />Ampifalio ny fanahin'ny mpanomponao, fa any aminao, Tompo, no anondrotako ny fanahiko.<br />Satria tsara fo sy miantra hianao, Tompo, ary feno indrafo ho an'izay rehetra miantso anao.<br />Ry Iaveh, atongilano ny sofinao amin'ny fivavahako, henoy tsara ny feon'ny fitarainako.</p><h3>Evanjely Masin'i Jesoa Kristy nosoratan'i Md. Lioka</h3><em>5,27-32.</em><p>Taorian'izany, dia nandeha izy ka nahita poblikána anankiray atao hoe Levì nipetraka teo amim-pamorian-ketra, ary hoy izy taminy: Manaraha ahy.<br />Dia nafoiny ny zavatra rehetra, ka nitsangana nanaraka azy izy.<br />Nanao fanasana lehibe ho azy tao an-tranony Levì, ary nisy poblikána sy olon-kafa betsaka koa niara-nihinana taminy teo.<br />Nimonjomonjo ny Farisiana sy ny mpanora-dalána ka nanao tamin'ny mpianany hoe: Nahoana no miara-mihinana sy misotro amin'ny poblikána sy ny mpanota hianareo?<br />Fa novalian'i Jesoa hoe: Tsy ny finaritra no mila dokotera, fa ny marary.<br />Tsy tonga hiantso ny marina aho, fa ny mpanota hibebaka.</p>"
		},
		{
			"id": "21",
			"imagen": "Alahady",
			"contenido": "<h3>Alahady Voalohany amin'ny Karemy</h3><h3>Bokin'ny Jenezy</h3><em>9,8-15.</em><p>Hoy koa Andriamanitra tamin'i Noe sy ny zanany niaraka taminy:<br />Ary izaho kosa dia hanao fanekem-pihavanana aminareo sy amin'ny taranaka mandimby anareo,<br />amin'ny zava-manana aina rehetra izay eo aminareo, na vorona, na biby fiompy, sy ny bibin'ny tany rehetra, hatramin'izay nivoaka avy tao an-tsambo fiara ka hatramin'ny biby rehetra ambonin'ny tany.<br />Manao fanekem-pihavanana aminareo aho: tsy hisy levon'ny safo-drano intsony ny nofo rehetra, ary tsy hisy safo-drano handringana ny tany intsony.<br />Dia hoy Andriamanitra: Ity no famantaran'ny fanekena nataoko ho amiko sy ho aminareo mbamin'ny zava-manana aina rehetra izay ao aminareo, amin'ny taranaka ho avy rehetra:<br />Nataoko eo amin'ny rahona ny avako, ka ho tonga famantaran'ny fanekena amiko sy amin'ny tany.<br />Ka rahefa hampiangona rahona ambonin'ny tany aho, dia hiseho eo amin'ny rahona ny avana.<br />Ka hotsarovako ny fanekena misy amiko sy aminareo mbamin'ny zava-manana aina rehetra, ny nofo rehetra, ka dia tsy hisy rano hanjary safo-drano mandringana ny nofo rehetra intsony.</p><h3>Salamo</h3><em>25(24),4bc-5ab.6-7bc.8-9.</em><p>DALETH Iaveh ô, ampahafantaro ny lálanao aho; ampianaro ny sakeli-dálanao aho.<br />DALETH Iaveh ô, ampahafantaro ny lálanao aho; ampianaro ny sakeli-dálanao aho.<br />HE Tariho amin'ny fahamarinanao aho, VAV ary ampianaro, fa Andriamanitry ny famonjeko hianao; hianao no antenaiko mandritra ny andro.<br />HE Tariho amin'ny fahamarinanao aho, VAV ary ampianaro, fa Andriamanitry ny famonjeko hianao; hianao no antenaiko mandritra ny andro.<br />ZAIN Tsarovy ny famindram-ponao, ry Iaveh, sy ny hatsaram-ponao, fa mandrakizay ireny.<br />HETH Aza tsarovanao ny fahotan'ny fahatanorako, na ny hadisoako, fa tsarovy araka ny famindram-ponao aho, noho ny hatsaram-ponao, ry Iaveh.<br />HETH Aza tsarovanao ny fahotan'ny fahatanorako, na ny hadisoako, fa tsarovy araka ny famindram-ponao aho, noho ny hatsaram-ponao, ry Iaveh.<br />TETH Tsara sy mahitsy fo Iaveh; izany no anoroany lálana ny mpanota.<br />IOD Mampizotra ny manetry tena amin'ny fahamarinana izy, mampianatra ny manetry tena ny lálany izy.</p><h3>Taratasy Voalohan'i Md. Piera</h3><em>3,18-22.</em><p>Na ny Kristy koa aza, niaritra fahafatesana indray mandeha noho ny otantsika, dia izy marina ho an'ny tsy marina, mba hanolorany antsika amin'Andriamanitra, ka novonoina tamin'ny nofo izy, fa novelomina tamin'ny fanahy.<br />Ary tamin'io fanahy io ihany koa no nandehanany nitory teny tamin'ireo fanahy tao an-tranomaizina,<br />dia ireo fanahy tsy nino fahiny, fony niandry ny fahari-pon'Andriamanitra tamin'ny andron'i Noe, mandritra ny nandrafetana ny sambo fiara, izay nampidirana olona vitsy, dia valo monja, sy namonjena azy ireo tamin'ny rano.<br />Ary amin'ny rano ihany koa ankehitriny, dia amin'ny batemy izay tenan'io tandindona io, sy tsy fanadiovana ny loton'ny vatana, fa fangatahana fo tsara amin'Andriamanitra, no amonjena anareo noho ny nitsanganan'i Jesoa-Kristy tamin'ny maty,<br />dia ilay nandevona ny fahafatesana mba hahatonga antsika ho mpandova ny fiainana mandrakizay, ary efa lasa any an-danitra, mipetraka eo an-kavanan'Andriamanitra, eken'ny Anjely sy ny fahefana ary ny hery.</p><h3>Evanjely Masin'i Jesoa Kristy nosoratan'i Md. Marka</h3><em>1,12-15.</em><p>Dia nentin'ny Fanahy ho any an'efitra niaraka tamin'izay izy,<br />ka nitoetra tany efa-polo andro dia nalain'i Satana fanahy sy niara-nitoetra tamin'ny bibidia, ary ny anjely nanompo azy.<br />Ary rahefa natao an-tranomaizina Joany, dia nankany Galilea Jesoa nitory ny Evanjelin'ny fanjakan'Andriamanitra<br />ka nanao hoe: Tonga ny fotoana, ary efa akaiky ny fanjakan'Andriamanitra; mibebaha hianareo ary minoa ny Evanjely.</p>"
		},
		{
			"id": "22",
			"imagen": "Alatsinainy",
			"contenido": "<h3>Fety Fiketrahan'i Masindahy Piera</h3><h3>Taratasy Voalohan'i Md. Piera</h3><em>5,1-4.</em><p>Mihanta amin'ny Pretra eo aminareo aho, dia izaho izay Pretra toa azy koa, sy vavolombelon'ny fijalian'ny Kristy, ary mpiombona amin'ny voninahitra izay haseho koa:<br />fahano ny ondrin'Andriamanitra napetraka hiandraiketanareo; aoka hianareo hitandrina azy ireo, tsy an-terivozona fa an-tsitra-po araka an'Andriamanitra; tsy amim-pitiavam-bola fa an-jotom-po;<br />tsy amim-pizakazakana ny Eglizy, fa amim-pisehoana ho fakan-tahaky ny ondry;<br />ka rahefa miseho ilay Filohan'ny mpiandry, dia handray satro-boninahitra tsy mety simba hianareo.</p><h3>Salamo</h3><em>23(22),1-3a.3b-4.5.6.</em><p>Iaveh no mpiandry ahy, <br />tsy hanan-java-mahory aho.<br />Mampijanona ahy eo amin'ny vilona maitso izy, <br />mitondra ahy ho eo amoron-drano mampangatsiatsiaka;<br />mamelombelona ny fanahiko.<br />Mitarika ahy amin'ny lala-mahitsy; noho ny anarany.<br />Na mandeha mamaky ny lohasaha aloky ny fahafatesana aza aho, <br />tsy misy loza atahorako fa hianao no eo amiko; <br />ny tsora-kazo aman-tehinao no mahafa-tahotra ahy.<br />Mamelatra latabatra eo anoloako, eo imason'ny fahavaloko hianao, <br />manosotra diloilo ny lohako hianao, feno mitafotafo ny kapoakako.<br />Eny fahasambarana amam-pahasoavana no homba ahy, <br />amin'ny andro rehetra hiainako; <br />dia hitoetra ao an-tranon'ny Tompo aho, <br />mandritra ny andro lava.</p><h3>Evanjely Masin'i Jesoa Kristy nosoratan'i Md. Matio</h3><em>16,13-19.</em><p>Ary nony tonga tany amin'ny faritany atao hoe: Sezarean'i Filipo Jesoa, dia nanontany ny mpianany hoe: Ataon'ny olona ho iza moa ny Zanak'olona?<br />Ary hoy ireo: Ny sasany manao hoe: Joany Batista, ny sasany Elia, ary ny sasany Jeremia, na ny anankiray amin'ny mpaminany.<br />Dia hoy Jesoa taminy: Fa hianareo kosa, ataonareo ho iza aho?<br />Namaly Simona Piera ka nanao hoe: Hianao no Kristy zanak'Andriamanitra velona.<br />Dia namaly Jesoa ka nanao taminy hoe: Sambatra hianao, ry Simona zanak'i Joany, fa tsy ny nofo aman-dra no nanambara izany taminao, fa ny Raiko izay any an-danitra.<br />Ary izaho milaza aminao fa hianao no Piera (vato), ary eo ambonin'izany vatolampy izany no hanorenako ny Egliziko, ary ny vavahadin'ny afobe tsy haharesy azy.<br />Homeko anao ny fanalahidin'ny fanjakan'ny lanitra, ka izay rehetra hofehezinao etý an-tany dia ho voafehy koa any an-danitra, ary izay rehetra hovahanao etý an-tany dia ho voavaha koa any an-danitra.</p>"
		},
		{
			"id": "23",
			"imagen": "Talata",
			"contenido": "<h3>Talata Voalohany amin'ny Karemy</h3><h3>Bokin'Izaia</h3><em>55,10-11.</em><p>Tahaka ny ranonorana aman'oram-panala milatsaka avy any an-danitra ka tsy miverina any, raha tsy efa mahavonto sy mahalonaka ny tany, sy mampaniry ny zavatra mitsiry avy aminy, ka mampahazo voa famafy ny mpamafy, ary hanina ho an'ny mpihinana;<br />toy izany ny teniko izay aloaky ny vavako, tsy miverina amiko foana izy, fa mahatanteraka izay tiako, sy mahatontosa izay namoahako azy.</p><h3>Salamo</h3><em>34(33),4-5.6-7.16-17.18-19.</em><p>GHIMEL <br />Miaraha amiko hianareo hankalaza an'ny Tompo: <br />aoka isika hiara-midera ny anarany.<br />DALETH <br />Nitady an'ny Tompo aho, dia nihaino ahy izy, <br />ary nanafaka ahy tamin'ny tahotro rehetra.<br />HE <br />Raha mitodika azy ny olona dia miramiran'ny hafaliana, <br />VAV <br />ary tsy safo-kenatra ny tavany.<br />ZAIN <br />Niantso ity olo-mahantra, dia nohenoin'ny Tompo, <br />sy novonjeny tamin'ny fahoriany rehetra.<br />AIN Ny mason'ny Tompo mitsinjo ny marina ary ny sofiny mihaino ny fitarainany.<br />Ny tavan'ny Tompo manandrina ny mpanao ratsy, mba hamongorany ny fahatsiarovana azy eo amin'ny tany.<br />Fa mitaraina kosa ny marina, dia mihaino azy Iaveh, ka manafaka azy amin'ny fahoriany rehetra.<br />Eo akaikin'izay torotoro Iaveh, ary mamonjy izay rera-panahy izy.</p><h3>Evanjely Masin'i Jesoa Kristy nosoratan'i Md. Matio</h3><em>6,7-15.</em><p>Ary raha mivavaka hianareo, dia aza mba maro teny tahaka ny jentily, fa ataony ho ny hamaroan'ny teniny no hihainoana azy.<br />Koa aza manahaka azy hianareo, fa na mbola tsy mangataka aminy aza hianareo, fantatry ny Rainareo izay ilainareo.<br />Koa mivavaha toy izao hianareo: Rainay any an-danitra, hohamasinina anie ny anaranao,<br />ho tonga anie ny fanjakanao, ho tanteraka anie ny sitra-ponao etý an-tany tahaka ny any an-danitra.<br />Omeo anay anio ny hanina sahaza ho anay;<br />avelao ny fahotanay tahaka ny amelanay izay nanao ratsy taminay,<br />ary aza avelanao ho resin'ny fitaoman-dratsy izahay, fa manafaha anay amin'ny ratsy. Amena.<br />Fa raha mamela ny hadisoan'ny olona hianareo, dia havelan'ny Rainareo any an-danitra koa;<br />fa raha tsy mamela ny hadisoan'ny olona kosa hianareo, dia tsy havelan'ny Rainareo koa ny hadisoanareo.</p>"
		},
		{
			"id": "24",
			"imagen": "Alarobia",
			"contenido": "<h3>Alarobia Voalohany amin'ny Karemy</h3><h3>Bokin'i Jonasa</h3><em>3,1-10.</em><p>Tonga fanindroany tamin'i Jonasa ny tenin'ny Tompo, nanao hoe:<br />Mitsangána hianao mandehana mankany Niniva, tanána lehibe, hitory aminy ny toriteny holazaiko aminao.<br />Dia nitsangana Jonasa, ka nankany Niniva, araka ny tenin'ny Tompo. Ary Niniva dia tanána lehibe teo anatrehan'Andriamanitra, fa lálan-kateloana.<br />Nanomboka niditra tao anatin'ny tanána, lálana indray andro aloha Jonasa, ka nitory izy nanao hoe: Rahefa afaka efapolo andro, dia horavana Niniva!<br />Nino an'Andriamanitra ny olona tao Niniva, ka niantso fifadian-kanina sy nitafy lasaka avokoa, hatramin'ny lehibe indrindra ka hatramin'ny kely indrindra.<br />Dia nampandrenesina izany ny mpanjaka, ka niala teo amin'ny seza fiandrianany, nanesotra ny kapaotiny, nirakotra lasaka, ary nipetraka teo amin'ny lavenona.<br />Ary nantsoina tao Niniva sy nolazaina araka ny didin'ny mpanjaka sy ny mpanapaka amin'izao teny izao: Aza misy manandrana zavatra akory na miraotra sy misotro rano, na olona na biby, na omby aman'ondry;<br />aoka samy hirakotra lasaka ny olona sy ny biby; ary aoka izy ireo hitaraina mafy amin'Andriamanitra, samy hiala amin'ny lálan-dratsiny sy ny asa fahasiahana fanaon'ny tánany avy.<br />Ndrao mba avy ihany izay hanenenan'Andriamanitra sy hitonen'ny hatezerany mirehitra, ka dia mba tsy haripaka isika?<br />Nahita ny nataon'izy ireo, sy ny nialany tamin'ny lálan-dratsiny Andriamanitra, ka nanenina tamin'ny loza voalazany hamelezana azy ireo Andriamanitra, ka dia tsy notanterahany indray izany.</p><h3>Salamo</h3><em>51(50),3-4.12-13.18-19.</em><p>Andriamanitra ô, mamindrá fo amiko, araka ny fiantranao; <br />vonoy ny hadisoako, araka ny haben'ny famindram-ponao.<br />Sasao tanteraka aho amin'ny heloko, <br />ary diovy aho amin'ny fahotako.<br />Ry Andriamanitra ô, amorony fo madio aho; ary fanahy mihenjana no havaozy ato anatiko.<br />Aza ariana lavitra ny tavanao aho; aza esorina amiko ny fanahinao masina.<br />Tsy sitrakao ny sorona, - fa homeko raha tianao izany; - tsy mahafaly anao ny sorona dorana.<br />Fa fanahy torotoro no sorona ho an'Andriamanitra; aza tebahinao, ry Andriamanitra, ny fo torotoro sy malahelo.</p><h3>Evanjely Masin'i Jesoa Kristy nosoratan'i Md. Lioka</h3><em>11,29-32.</em><p>Ary nitangorona betsaka ny vahoaka, dia nilazany hoe: Taranaka ratsy ity taranaka izy; mitady famantarana izy, nefa tsy homena afa-tsy ny famantaran'i Jonasa mpaminany.<br />Fa tahaka ny naha-famantarana an'i Jonasa tamin'ny olona tany Niniva no haha-famantarana ny Zanak'olona koa amin'ity taranaka ity.<br />Hiara-mitsangana amin'ny olona amin'ity taranaka ity ny mpanjakavavy avy any atsimo amin'ny andro fitsarana ka hanameloka azy, satria niala avy tany amin'ny fara vazan-tany izy hihaino ny fahendren'i Salomona, nefa indro misy mihoatra noho Salomona eto.<br />Hiara-mitsangana amin'ity taranaka ity ny olona tany Niniva amin'ny andro fitsarana ka hanameloka azy, satria nibebaka tamin'ny toritenin'i Jonasa izy ireny, nefa indro misy mihoatra noho Jonasa eto.</p>"
		},
		{
			"id": "25",
			"imagen": "Alakamisy",
			"contenido": "<h3>Alakamisy Voalohany amin'ny Karemy</h3><h3>Bokin'i Estera</h3><em>14,1.3-5.12-14.</em><p>Ny mpanjakavavy Estera koa, nahatsiaro tena ho efa eo am-bavalozan'ny fahafatesana, ka niantso vonjy tamin'ny Tompo.<br />Dia nanao izao vavaka izao tamin'ny Tompo Andriamanitr'Israely izy: Ry Tompo izay hany Mpanjakanay, vonjeo amin'izao fahaporitako izao aho, izay tsy manam-bonjy afa-tsy hianao,<br />fa ny loza manambana ahy ity, toa voatsapan'ny tanako sahady.<br />Efa reko fahazaza, tao amin'ny fokon'ikaky, fa hianao, ry Tompo, efa nifidy an'Israely tamin'ny firenena rehetra, sy nifidy ny razanay, tamin'ireo iray razana aminy rehetra, ho lovanao mandrakizay, ary efa notanterahinao hanasoavana azy avokoa ny fampanantenanao rehetra.<br />Tsarovinao izahay, ry Tompo, ataovy manehoneho laza hianao amin'izao andron'ny fahorianay izao, ary omeo hery aho, ry Mpanjakan'ny andriamanitra sy Mpanapaka ny fahefana rehetra!<br />Asio teny malina ao am-bavako, eo anatrehan'ilay liona, ary ovao ny fony hankahala ny fahavalonay, mba hahafaty azy, dia izy mbamin'izay rehetra miray hevitra aminy.<br />Fa izahay kosa dia aoka ny tánanao hanafaka anay, ary ampio aho, amin'izao izaho irery izao, tsy manana an'iza na iza, afa-tsy hianao, ry Tompo! Hianao mahalala ny zavatra rehetra,</p><h3>Salamo</h3><em>138(137),1-2a.2bc-3.7c-8.</em><p>Nataon'i Davida. Sitrako ny midera anao amin'ny foko rehetra, sy hihira ho anao amin'ny harpa eo anatrehan'ireo andriamanitra.<br />Sitrako ny miankohoka eo an-tempolinao masina, sy hankalaza ny anaranao, noho ny hatsaram-ponao amam-pahamarinanao, fa nanao fampanantenana lehibe hianao, mihoatra noho ny voninahitry ny anaranao.<br />Sitrako ny miankohoka eo an-tempolinao masina, sy hankalaza ny anaranao, noho ny hatsaram-ponao amam-pahamarinanao, fa nanao fampanantenana lehibe hianao, mihoatra noho ny voninahitry ny anaranao.<br />Sitrako ny miankohoka eo an-tempolinao masina, sy hankalaza ny anaranao, noho ny hatsaram-ponao amam-pahamarinanao, fa nanao fampanantenana lehibe hianao, mihoatra noho ny voninahitry ny anaranao.<br />Tamin'ny andro niantsoako anao naneky ahy hianao, naverinao amin'ny fanahiko ny tanjaka aman-kerim-po.<br />Raha mizotra eo afovoan'ny fahoriana aho, dia velominao indray, maninji-tánana hanohana ny hatezeran'ny fahavaloko hianao, ary mamonjy ahy ny tánanao ankavanana.<br />Hotanterahin'ny Tompo izay nataony ho ahy, Iaveh ô, mandrakizay ny hatsaram-ponao: Aza mahafoy ny asan-tánanao!</p><h3>Evanjely Masin'i Jesoa Kristy nosoratan'i Md. Matio</h3><em>7,7-12.</em><p>Mangataha, dia homena hianareo; mitadiava, dia hahita; dony, dia hovohana;<br />fa izay rehetra mangataka no mahazo; izay mitady no mahita,<br />ary izay mandondòna no hovohana. Ary iza aminareo no hanome vato ny zanany, raha mofo no angatahiny;<br />na hanome bibilava azy raha hazandrano no angatahiny?<br />Koa raha hianareo, na dia ratsy aza, mahalala manome zava-tsoa ny zanakareo, tsy mainka va fa ny Rainareo izay any an-danitra no hanome zava-tsoa an'izay mangataka aminy?<br />Koa amin'izany, izay rehetra tianareo hataon'ny olona aminareo, dia mba ataovy amin'ny olona koa toraka izany, fa izany no Lalána sy Mpaminany.</p>"
		},
		{
			"id": "26",
			"imagen": "Zoma",
			"contenido": "<h3>Zoma Voalohany amin'ny Karemy</h3><h3>Bokin'i Ezekiela</h3><em>18,21-28.</em><p>Ny ratsy fanahy kosa raha miala amin'ny fahotana rehetra nataony ka mitandrina ny didiko rehetra sy manaraka ny hitsiny sy ny rariny, ho velona izy, fa tsy ho faty.<br />Tsy hotsarovana intsony ny fahadisoana rehetra nataony; ho velona izy noho ny fanarahany ny marina.<br />Moa ny hahafatesan'ny ratsy fanahy ve no sitrako, - teny marin'ny Tompo Iaveh, fa tsy ny hialany amin'ny helony rehetra ka ho velona izy?<br />Ary raha miala amin'ny fahamarinana kosa ny marina ka manao ny tsy marina, araka ny fahavetavetana rehetra ataon'ny ratsy fanahy, - moa hanao izany izy va ka ho velona? - Tsy ho tsarovana intsony ny asa fahamarinana rehetra narahany; noho ny fahadisoana nahameloka azy sy ny fahotana nataony, noho izany dia ho faty izy.<br />Hianareo manao hoe: Tsy marina ny lálan'ny Tompo! Mihainoa áry, ry taranak'Israely: Moa ny lálako va no tsy mahitsy? Moa tsy ny lálanareo va no tsy mahitsy?<br />Raha miala amin'ny fahamarinany ny marina ka manao ny tsy marina ary maty amin'izany, dia noho ny tsy marina nataony no ahafatesany.<br />Fa raha miala amin'ny haratsiana nataony kosa ny ratsy fanahy, ka manaraka ny hitsiny sy ny rariny amin'ny ataony, dia hamelona ny fanahiny izy.<br />Raha sokafany ny masony, ka miala amin'ny fahadisoana rehetra nataony izy, dia ho velona tokoa izy fa tsy ho faty.</p><h3>Salamo</h3><em>130(129),1-2.3-4ab.4c-6.7-8.</em><p>Fihirana fiakarana. Ato am-body hantsana aho no miantso anao, ry Iaveh. Tompo ô, henoy ny feoko;<br />aoka ny sofinao anie hihaino ny feon'ny fivavahako.<br />Raha mitana ny fahatsiarovana ny heloka hianao, ry Iaveh, iza no haharitra, Tompo ô?<br />Fa ao aminao ny famelan-keloka, mba hanajan'ny olona anao.<br />Fa ao aminao ny famelan-keloka, mba hanajan'ny olona anao.<br />Fa ao aminao ny famelan-keloka, mba hanajan'ny olona anao.<br />Manantena an'ny Tompo aho, manantena ny fanahiko, ary miandry ny teniny aho.<br />Maniry ny Tompo ny fanahiko, mihoatra noho ny anirian'ny mpiambina ny fipoahan'ny andro.<br />Apetraho amin'ny Tompo ny fitokianao, ry Israely, fa ao amin'ny Tompo no misy ny famindram-po; ao aminy no misy fanafahana mihoa-pampana.<br />Izy no hanavotra an'Israely amin'ny helony rehetra.</p><h3>Evanjely Masin'i Jesoa Kristy nosoratan'i Md. Matio</h3><em>5,20-26.</em><p>Tamin'izany dia hoy i Jesoa tamin'ireo mpianany. Lazaiko aminareo, fa raha tsy lehibe noho ny an'ny mpanora-dalána sy ny Farisiana ny fahamarinanareo, dia tsy hiditra amin'ny fanjakan'ny lanitra akory hianareo.<br />Efa renareo fa voalaza tamin'ny ntaolo hoe: Aza mamono olona, ary izay hamono olona dia hohelohina amin'ny fitsarana.<br />Fa izaho kosa milaza aminareo fa izay rehetra mitezitra ny rahalahiny dia hohelohina amin'ny fitsarana; ary izay hanao aminy hoe Raka, dia hohelohina amin'ny Sanedrina; ary izay hanao azy hoe Foka dia hohelohina any amin'ny gehen'afo.<br />Koa raha manatitra ny fanatitrao eo amin'ny otely hianao, ka eo vao mahatsiaro fa manana alahelo aminao ny rahalahinao,<br />dia avelao eo amin'ny otely aloha ny fanatitrao, ka mandehána mihavana amin'ny rahalahinao vao miverina hanolotra ny fanatitrao indray.<br />Mihavána faingana amin'izay manana ady aminao, dieny samy mbola eo an-dálana hianareo, fandrao atolotr'izay manana ady aminao amin'ny mpitsara hianao, ary ny mpitsara kosa hanatitra anao amin'ny mpamototra, ka hatao an-tranomaizina hianao.<br />Lazaiko aminao marina tokoa fa tsy ho afaka ao mihitsy hianao, ambara-pandoanao ny variraiventy farany.</p>"
		},
		{
			"id": "27",
			"imagen": "Asabotsy",
			"contenido": "<h3>Asabotsy Voalohany amin'ny Karemy</h3><h3>Ny Detoronomy</h3><em>26,16-19.</em><p>Iaveh Andriamanitrao no mandidy anao anio, hanaraka ireo didy amam-pitsìpika ireo; koa tandremo sy araho amin'ny fonao rehetra sy ny fanahinao rehetra ireo.<br />Nampanambara tamin'ny Tompo hianao androany, fa izy no ho Andriamanitrao, ka nametra-teny hianao fa handeha amin'ny lálany, hitandrina ny didiny sy ny lalána amam-pitsìpiny, ary hihaino ny feony.<br />Ary Iaveh kosa efa nampanambara anao androany, fa hianao araka ny efa voalazany taminao, dia ho vahoakany manokana, mitandrina ny didiny rehetra; ary izy mametra-teny hanandratra anao ho ambonin'ny firenena rehetra nataony, na amin'ny voninahitra na amin'ny laza, na amin'ny fahalehibeazana, ka dia ho vahoaka masina ho an'ny Tompo Andriamanitrao hianao, araka ny efa voalazany.<br /></p><h3>Salamo</h3><em>119(118),1-2.4-5.7-8.</em><p>ALEPH Sambatra ny tsy manan-tsiny amin'ny lalany, izay mandeha araka ny lalan'ny Tompo.<br />Sambatra izay mitana ny fampianarany; izay mitady azy amin'ny fony rehetra,<br />Efa namoaka ny didinao hianao; mba hitandreman'ny olona azy tsara.<br />Enga anie ka ho voahitsy ny lálako, mba hitandremako ny didinao!<br />Hidera anao amin'ny hitsim-poko aho, amin'ny fianarana ny didin'ny fahamarinanao.<br />Sitrako ny mitandrina ny didinao: aza dia ilaozanao tokoa aho.</p><h3>Evanjely Masin'i Jesoa Kristy nosoratan'i Md. Matio</h3><em>5,43-48.</em><p>Efa renareo fa voalaza hoe: Ho tia ny namanao hianao ary hankahala ny fahavalonao.<br />Fa izaho kosa milaza aminareo: Tiavo ny fahavalonareo, manaova soa amin'izay mankahala anareo, ary mivavaha ho an'izay manenjika sy manendrikendrika anareo;<br />mba ho zanaky ny Rainareo izay any an-danitra hianareo, dia Ilay mampiposaka ny masoandrony amin'ny tsara fanahy sy ny ratsy fanahy, ary mandatsaka ny ranonorana amin'ny marina sy ny tsy marina.<br />Fa raha izay tia anareo ihany no tianareo, inona no valisoa ho azonareo? Moa va na dia ny poblikána aza tsy manao izany koa?<br />Ary raha ny rahalahinareo ihany no arahabainareo, inona no mihoatra amin'ny ataonareo? Moa na dia ny jentily aza tsy mba manao izany ihany koa?<br />Koa aoka ho lavorary hianareo tahaka ny fahalavorarian'ny Rainareo izay any an-danitra.</p>"
		},
		{
			"id": "28",
			"imagen": "Alahady",
			"contenido": "<h3>Alahady Faharoa amin'ny Karemy</h3><h3>Bokin'ny Jenezy</h3><em>22,1-2.9a.10-13.15-18.</em><p>Taorian'izany, nizaha toetra an'i Abrahama Andriamanitra ka nanao taminy hoe: Ry Abrahama ô! Ary hoy izy: Inty aho.<br />Dia hoy Andriamanitra: Ento ny zanakao, ilay lahitokanao, ilay tianao, dia Isaaka, ka mankanesa any amin'ny tany Moria, ary rehefa mby any, atero izy ho sorona dorana eo ambonin'ny anankiray amin'ny tendrombohitra hatoroko anao.<br />Nony tonga teo amin'ny fitoerana natoron'Andriamanitra azy izy, dia naorin'i Abrahama teo ny otely; nalahany ny kitay hazo, ary nafatony Isaaka zanany, ka napetrany tambonin'ny otely eo ambonin'ny kitay.<br />Dia naninjitra ny tánany Abrahama ka nandray ny antsy hamonoana ny zanany.<br />Tamin'izay niantso tany an-danitra ny Anjelin'ny Tompo nanao hoe: Ry Abrahama! ry Abrahama ô! ka hoy ny navaliny: Inty aho.<br />Dia hoy ny anjely: Aza manainga ny tánanao hamely ny zaza, ary aza manino-maninona azy akory, fa efa hitako izao fa matahotra an'Andriamanitra hianao, sady tsy nandá hianao fa nahafoy ny zanakao, ilay lahitokanao ho ahy.<br />Ary nanopy maso Abrahama, ka nahita ondralahy anankiray teo ivohony, voasingazotry ny kirihitr'ala tamin'ny tandrony; dia lasa Abrahama naka ilay ondralahy, ka io no nateriny ho sorona dorana ho solon'ny zanany.<br />Ary ny anjelin'ny Tompo niantso an'i Abrahama fanindroany tany an-danitra, ka nanao hoe:<br />Efa nianiana tamin'ny tenako aho, hoy Iaveh, fa noho hianao nanao izany sy tsy nandá fa nahafoy ny zanakao, ilay lahitokanao, ho ahy,<br />dia hanisy soa anao aho, hahamaro ny taranakao tahaka ny kintana eny an-danitra sy ny fasika eny amoron-dranomasina, ary ny taranakao hahazo ny vavahadin'ny fahavalony.<br />Amin'ny taranakao no hanasoavana ny firenena rehetra ambonin'ny tany, satria nanaiky ny teniko hianao.</p><h3>Salamo</h3><em>116(115),10.15.16-17.18-19.</em><p>Matoky aho, na dia milaza hoe aza: Fara-fahoriana aho ity!<br />Zava-tsarobidy eo imason'ny Tompo <br />ny fahafatesan'ny mpino azy.<br />- Endrey! ry Iaveh ô, satria mpanomponao aho; <br />mpanomponao, zanaky ny ankizivavinao, <br />ka dia novahanao ny fatorako.<br />Hanatitra ny sorom-pisaorana aminao aho, <br />ary hiantso ny anaran'ny Tompo.<br />hanefa ny voadiko tamin'ny Tompo aho, eo anatrehan'ny vahoakany rehetra,<br />eo an-kianjan'ny tranon'ny Tompo, dia eo anatin'ny mandanao, ry Jerosalema. Aleloia!</p><h3>Taratasin'i Md. Paoly Apostoly ho an'ny Romana</h3><em>8,31b-34.</em><p>Inona áry no holazaintsika ny amin'izany? Raha Andriamanitra no momba antsika, iza no hahatohitra antsika?<br />Izy tsy nandala ny tena Zanany, fa nahafoy azy ho antsika rehetra, ka ahoana no tsy hanomezany antsika ny zavatra rehetra koa miaraka aminy?<br />Iza no hiampanga an'izay voafidin'Andriamanitra? Andriamanitra no manamarina azy<br />ka zovy no hanameloka? Moa ny Kristy va, ilay efa maty, fa nitsangana tamin'ny maty, sy mipetraka eo an-kavanan'Andriamanitra ary mifona ho antsika?</p><h3>Evanjely Masin'i Jesoa Kristy nosoratan'i Md. Marka</h3><em>9,2-10.</em><p>Tonga nanjelanjelatra sady fotsy hoatra ny oram-panala ny fitafiany, ka tsy misy mpamotsy lamba mahafotsy toy izany etý an-tany.<br />Ary niseho tamin'izy ireo Elia sy Moizy, sady niresaka tamin'i Jesoa.<br />Dia niteny Piera ka nanao tamin'i Jesoa hoe: Raby ô, mahafinaritra ny mitoetra atý; aoka hanao lay telo izahay, ny iray ho anao, ny iray ho an'i Moizy, ary ny iray ho an'i Elia.<br />Fa tsy fantany izay nolazainy, satria raiki-tahotra loatra izy ireo.<br />Tamin'izay dia nisy rahona nanarona azy; ary nisy feo avy tao amin'io rahona io nanao hoe: Ity no Zanako malalako indrindra, henoy izy.<br />Niaraka tamin'izay dia nijerijery manodidina izy ireo, nefa tsy nahita olona intsony, fa Jesoa irery sisa teo aminy.<br />Nony nidina avy tany an-tendrombohitra izy ireo, dia norarany tsy hilazalaza amin'olona ny zavatra vao hitany, mandrapitsangan'ny Zanak'olona amin'ny maty.<br />Dia notanany tao am-pony izany zavatra izany, sady nifampaka saina izy ny amin'izay hevitr'izany hoe, mitsangana amin'ny maty.<br />Ary nanontany azy izy ireo nanao hoe: Ahoana ary no ilazan'ny Farisiana sy ny mpanora-dalána fa tsy maintsy ho avy aloha Elia?</p>"
		}
	]
}
